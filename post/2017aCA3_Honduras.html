<!DOCTYPE html>
<html lang="en">

<head>
<link type "text/css" href="../cyborg/bootstrap.css" rel="stylesheet">
<link type "text/css" href="../cyborg/modify.css" rel="stylesheet">
<link type "text/css" href="../cyborg/font-awesome.min.css" rel="stylesheet">
<link rel="shortcut icon" href="../img/$favicon.ico" type="image/x-icon" />

<title>2017: Central America again</title>

</head>

<body>

<div class="container">

	<div class="col-md-9">
	<br/>
	<br/>

		<p>Ik was er ooit geweest, maar dat was echt enkel in transit, Honduras. Achteraf vond ik dat ik daar toch de verkeerde keuze had gemaakt, ik was er slechts 3 dagen, ik had er de hoofdstad niet bezocht, ik was er niet naar het cultureel historische hoogtepunt Copan geweest, en eigenlijk, tja, ik was er niet gaan duiken terwijl dat toch de plaats was om ietwat goedkoop een certificaat te verdienen. Misschien was het dit wel dat uiteindelijk de belangrijkste motivatie was om terug te keren naar Centraal Amerika. Het zou een land worden dat een beetje het zelfde te bieden heeft dan de rest hier, maar dan met minder toeristen tenzij op de eilanden, uiteraard.</p>
		
		<p>Copan De Ruinas heeft eigenlijk wel alles wat het moet hebben voor de toeristen. Niet enkel zijn er de Maya ruines, na Tikal wellicht de meest bekende ruïne hier, maar ook het dorpje was best wel cava. En ik had sjans, het waren de jaarlijkse feesten van het stadje. Dat wil zeggen dat je dan ook savonds nog wat extra verstrooiing hebt, heel wat eetstandjes, muziek, optredens, tja, braderij gevoel, niet echt iets voor mij maar ik kan dat op reis wel hebben, zien hoe zij dat doen is ook toerisme. Het was in ieder geval de ideale plaats om eventjes rust te vinden na de vele kilometers die ik de voorbije twee dagen heb gemaakt, op weg van Belize in transit over Guatemala. De namiddag en avond heb ik dan ook me beperkt tot wat rondhangen, rust en internet.</p>
		
		<p>Het feestje was niet een dag, maar een week. Dus, dat houdt in dat je de dag erna nog kunt gaan kijken naar de hanengevechten, als je dat al zou willen, ik heb het van ver gezien, toch het volk er rond, niet de hanen. Er was ook de parade met cowboys op hun paard, als dat je al zou liggen, dat was meer herkenbaar dan de volksdansjes. Wat trouwens een stadje zoals Copan De Ruinas aantrekkelijk maakt, los van de feesten, is dat het heel wat authenticiteit uitstraalt, met straatstenen en straatjes. Het toerisme zorgt ervoor dat alles wat je nodig hebt er is, maar het is niet enkel dat, en belangrijker, het is niet de hoofdzaak. Dus, je kan er als je wil wel op café, hip en trendy, maar grotendeels zijn het toch wel de lokale zaken die je er ziet. Dat wil niet zeggen dat ik er weken zou willen rondhangen. Er zou wel nog wat zijn dat je kan doen in de buurt, maar dat alles kost ook extra en is waarschijnlijk ook niet echt de moeite als je ook simpelweg andere regios in het land kan bezoeken. </p>
		
		<p>De ruïnes zelf in de ochtend, daar was ik vroeg bij, en dat was goed, dan heb je toch een tijdje de ruïnes een beetje voor jezelf. Er waren wel andere toeristen daar, maar de grote groepen kwamen toch pas binnen toen ik er stilaan de brui aan gaf. Lang heb je wel niet nodig voor deze site, maar ik moet toegeven dat het wel in orde was. Een groot plein, en waar het vooral bekend om stond, goed bewaarde beelden, sculpturen. Je kan er ook naar boven om een verzicht te krijgen, of door de tunnels maar voor dat laatste heb ik gepast omdat het veel duurder was. De wandeling in de omgeving had ook wel iets, maar dat was voor de natuur, en tja, daar zijn andere plaatsen meer geschikt voor. Het museum had ik misschien moeten doen, maar ook hier was de prijs-tijd verhouding niet echt naar mijn goesting. Kortom, op zich best wel een aanrader als je in de buurt bent, al heeft het niet de grootsheid van Tikal, hier moet je het van de verfijning hebben volgens de experts. Ik ben in de namiddag nog wat gaan rondhangen in het stadje, en dan ben ik savonds nog effe afscheid komen nemen, toen de massa alweer stilaan verdween, want het is wel een plaats om even gewoon te gaan zitten.</p>
		
		<p>In de vroege ochtend richting busstation, op weg naar Gracias, een stadje waar ik ooit al was geweest maar waar ik terug naartoe zou gaan om in het nabij gelegen natuurpark te gaan wandelen. Het was me op dat moment allemaal niet duidelijk hoe ik het zou kunnen regelen met slapen en wandelen, en ik moest ook nog eten voorzien voor de tocht en zo. Tja, goed voorbereid ben ik zeker niet altijd. Maar het was toch wel een drietal uur reizen, en dan moest ik daar mijn weg nog zoeken, dus ik had me ook al wel neergelegd dat het misschien niet helemaal perfect zou lopen die dag. Soms is ergens te vroeg aankomen ook vervelend, in een natuurpark waar je al om 2 uur in de namiddag zit voor je uit te staren bijvoorbeeld. De eerste busrit naar Santa Rosa, daar men pet kwijtgespeeld, en dan verder naar Gracias. Gewapend met enkele broodjes en wat tonijn in blik. Verrassend hoe een plaats waar je bent geweest je zo vreemd kan overkomen, niks dat ik mij herinnerde, blijkbaar zat ik in het andere deel van de stad waar ik me niet van herinner dat ik er ooit was geweest. Het was een hele wandeling naar het natuurpark, Parque De Celaque. Onderweg wat water gekregen, dus ik was er klaar voor. Ik wel, maar dat was zonder rekening te houden met de brand die er had gewoed, een week ervoor. Tja, blijkbaar was het natuurpark gesloten, ik stond voor een gesloten bareel. Pech gehad, helemaal voor niks tot hier gekomen, niet enkel naar Gracias maar dan ook nog eens de 7 kilometer naar het park. Dan maar terug wandelen, en naar de hotspring, daar zou ik kunnen kamperen. Dat viel ook tegen, ik ben er de vier kilometer naartoe gewandeld, tot ik een bord zag die aangaf dat het dan nog eens 2 kilometer van de weg af zou zijn, foert, dan maar in het stadje, daar is tenminste savonds ook nog beweging. Terug gelift, geen probleem, dat is hier vooral geen probleem met van die pick-ups, je wordt niet zo snel in de auto toegelaten maar wel vrij snel in de achterbak. </p>

		<p>Soms kan het wel keren, zoals je het soms niet verwacht. Er is een kiosk op het dorpsplein dat tegenwoordig een toeristenbureau huisvest. Ze wist van de sluiting van het nationale park, het zou nog een paar weken duren. Samen gingen we op zoek naar alternatieven binnen in Honduras. Plots stelde ze me voor van eens te polsen of ze voor mij geen uitzondering zouden kunnen maken, op zich een ietwat bizar idee maar goed, zij wou er voor bellen, ik had namelijk geen gsm. En ongelooflijk maar waar, ik kreeg effectief de toestemming van iemand, zijn telefoonnummer op een papiertje geschreven, zo zou ik mogen binnengaan waar geen andere toeristen dat mogen, vreemd. Nu ja, plots veranderde mijn plan weer, een dag later dan gepland, maar ik zou er dan wel in alle vroegte kunnen aan beginnen, een fikse wandeling door het natuurpark. Opnieuw, nu in de vroegte, die 7 kilometer of zo, naar het park, daar was niemand, ik was er voor 7 uur, ik heb er nog even gewacht, tot ik iemand zag die daar woonde en hem heb ingelicht dat ik het park zou ingaan. Wat je niet wil aan de hand hebben is dat niemand weet dat je er bent en je dan verloren loopt, in een periode dat het park gesloten is, het zou dan wel eens weken kunnen duren vooraleer iemand je komt zoeken. Wel, ik was daar helemaal alleen op pad, met wat eten, al mijn hebben en houden, en mijn tablet met gps. Het zou zonder iets te moeilijk zijn, zonder gps, hier ga je zonder gps best niet zomaar binnen. En zeker nu er niemand is bij de receptie, dan moet je het zonder informatie stellen, vervelend. </p>
		
		<p>Toen wist ik nog niet in welke problemen ik ging komen, het leek op zich niet zo heel moeilijk. Maar, bossen zijn verraderlijk. Alles gaat goed zolang je op een pad zit, maar in bossen zoals hier kan je wel eens op een pad komen dat geleidelijkaan lijkt te verdwijnen, niet plots, en als je dan op de terugweg ook niet onmiddellijk de weg ziet, dan kan het wel eens mis lopen, want eens je mis zit, dan kan het snel veel erger worden. Desoriëntatie is in een echt bos echt snel een probleem. Dat bleek als ik op mijn gps zag dat ik naar beneden moest terwijl ik ervan overtuigd was dat ik naar boven moest. Echt bizar, ik zat 180 graden mis. Het vervelende was dat er geen weg naar beneden was, en het ging steil. Ik had nog eens in dit soort situatie gestaan, je bent dan content dat je een stroom kunt volgen, het heeft iets van een pad, maar het verval wordt steeds steiler, en het lijkt dan ook telkens problematischer om de volgende stap te zetten, springen wordt dan meer een meer noodzakelijk. Ondertussen was ik ook gevallen, en dat op mijn tablet, die was eraan voor de moeite, dus vanaf toen was het zonder gps. Nu ja, ik wist de richting, maar niet meer. Ik was behoorlijk opgelucht dat ik opnieuw een pad zag, en inderdaad, de omgekeerde richting dan dat ik dacht, een bos kan echt gevaarlijk zijn. Het had me 2 uur tijd gekost om 500 meter te overbruggen. Ik was behoorlijk moe, en het idee van de top te bereiken had ik al lang opgegeven. Ik ben gewoon terug naar beneden gegaan, ik was er na sluitingstijd dus had ik gewoon kunnen doorwandelen. Nu ja, ik moest natuurlijk iemand laten weten dat ik terug was, vooraleer ze me zouden gaan zoeken. Ik was echt moe, dus ik dacht, dan slaap ik maar bij de bareel, net buiten, dan moet ik niet betalen om te slapen in het park. Jammer. Ik was wel tot in het nevelwoud geraakt, maar niet ver, ik had ook de top gemist, dus het mooiste stuk, daar was ik niet geraakt. Ik heb een slang gezien, die vluchte van me, dat was tof, maar voor de rest geen beestjes. En het was behoorlijk zwaar.</p>
		
		<p>Dus, ik heb onmiddellijk een nieuwe tablet gekocht, een phablet, dan nog een tijdje gespendeerd met het in orde brengen ervan, en sjans dat ik van mijn vorig hotel de toestemming kreeg om me daar nog wat te wassen. Dan was ik weer klaar voor een reisdag, eerst richting San Pedro Sula, de gevaarlijkste stad, maar ik zou er enkel het busstation van zien, en dan verder tot in Tela, aan de Atlantische. Dat wil zeggen dat je gerust een twaalftal uur met vervoer bezig bent. Wat hier ook wel een beetje verrassend is voor wat het busvervoer betreft is dat je soms kortingen krijgt. Het is duidelijk dat je hier niet overal evenveel per kilometer of per uur betaalt, dat hangt af van hoe populair bepaalde routes zijn en hoe groot de bussen. Maar, het bleek ook dat in San Pedro Sula er onderling voldoende concurrentie was dat ik een behoorlijke korting kreeg. De bus zelf was ongetwijfeld niet slechter dan de andere, de prijs was veel beter, maar misschien was de reden deels dat ik op de hoofdweg werd afgezet en niet in het centrum. Nu ja, dat wil zeggen dat je bij het uitstappen wel even wat hulp nodig hebt om de juiste richting uit te gaan, maar zo ver was het niet. Het vinden van een goedkoop hotel was iets minder voor de hand liggend, maar na enig op en af gaan ben ik dan toch ergens terecht gekomen. Het was er echt niet denderend, een ietwat vuil en compleet aftands krot, maar OK, het was het enige plaatsje waar de prijs laag was. Er was uiteraard geen internet in het hotel, maar dat bleek er wel in het koffiehuis, of ook er net buiten, was me dat een meevaller, ik heb dan ook een hele tijd daar op de stoep gezeten, ook de dag erna.</p>

		<p>Tela had eigenlijk wel iets. Ik weet niet waarom. De meeste mensen komen hier denk ik voor het strand, al was dat echt niet zo bijzonder. Er was op dat moment ook amper iemand, duidelijk niet het hoogseizoen. Veel te doen was er niet maar het was gewoon aangenaam om door te wandelen. Het stadje is in vele opzichten zoals alle anderen, een kiosk in het centrum waar er ook een park rond is, en voor de rest heel wat op elkaar gelijkende wegen. Tof was de brug die de link maakte met het andere deel van de stad, toch bij zonsondergang, met ietwat van een moeras eronder. En uiteraard, ik heb er baleades gegeten, het eten van Honduras. Tegen de middag, de dag erna, ben ik wel al verder getrokken, riching La Ceiba. Dat was een paar uren, en ook daar was het wat rondvragen want ik wist niet goed waarnaartoe. Sjans, dat heb je soms nodig maar soms lijkt het er ook wel bijna altijd te zijn, ik kwam dus iemand tegen die me uit de losse pols wist te vertellen welke hostels er waren en hoeveel ze kosten. Dus, met die informatie ben ik dus verder gaan zoeken, niet dat dat simpel was, niemand weet hier van iets, wel ja, niet niemand, iemand duidelijk wel, maar niet veel mensen. Uiteindelijk was ik ter plaatse, een hostel, en later bleek ook dat daar nog een paar toeristen waren en dat waren net de juiste toeristen om me in te lichten over al de rest dat ik moest weten, alles over mijn nakende verblijf in Utila, het eiland waar ik zou gaan duiken. Zover was het nog niet, ik was er eerst een hele tijd alleen, en was dan ook de stad wat doorgewandeld. Ze hebben er een aangename kade, met een bijna magische zonsondergang, best wel sjiek, de volledige tien minuten dat zoiets duurt. Voor de rest was het vooral een ietwat grotere stad waar achteraf niet veel van te vertellen is. Het was vooral een slaapplaats vlak bij de ferry die me naar Utila zou brengen. Had ik gezelschap gehad, het is en blijft een stad, dan had ik wellicht wel een pint gaan drinken of zo, aan de kade of ergens anders, maar als je alleen bent, waarom zou je. Niet dat iets gaan drinken op je ukkie op zich een probleem hoeft te zijn, maar als je hier in een volkse café binnen zou gaan, dan krijg je er veel te luide muziek van het slechtste soort op slechte geluidsinstallaties bij, niet echt mijn idee over wat een pint drinken zou moeten zijn. </p>
		
		<p>Zoals al aangegeven, ik was die avond sinds lang niet alleen op mijn kamer. Er waren er daar nog twee, waarvan er eentje de hele nacht verdwenen leek te zijn. Die andere kerel was eigenlijk een duikinstructeur en partyman, iets jonger dan ikzelf, en dus ook ineens een bron van informatie. Hij hoorde zichzelf graag babbelen maar in dit geval was wat niet zo heel erg, ik kwam heel wat te weten over het reilen en zeilen op Utila en over welke duikscholen er waren, hoe ze werkten, wat voor mij misschien een goeie keuze zou zijn. Uiteindelijk zou ik ook belanden in een van zijn suggesties. Maar eerst was er het boottochtje, vooral een meerwaarde om de kust van La Ceiba eens te zien vanop afstand, het is hier eigenlijk best wel mooi. De bergen zijn zo ver niet van de kust, en het is behoorlijk sjiek hoe zij het decor vormen. Voor de rest was het water, niet iets wat boeit, vind ik. De trip was snel voorbij, zeker met de commentaren van mijn reisgezel. Bij aankomst was het zoeken naar een duikschool, annex hostel. Als ik 20 jaar jonger was geweest, en/of liever zou feesten dan iets anders, dan had ik zeker iets anders gekozen maar ik denk dat ik wel op een goeie plaats terecht gekomen was. Ik zou er vijf nachten blijven, met elke dag anderhalf uur in het water. De rest van de tijd was dan voor het instuderen van het theoretisch examen, en rondhangen. Daar zag ik vooral tegenop, rondhangen. Er is daar niks. De fles vodka die ik kocht hielp wel wat. Ik ben er vooral erg lui geweest. Ik ben wel degelijk af en toe gaan wandelen maar er is daar niet veel. Wellicht is er savonds wel wat, dan bedoel ik fuiven, clubs, maar ik ben dubbel zo oud als veel van de anderen, dat is iets teveel verschil. Vanwege het duiken had ik wel iemand leren kennen, mijne buddy, een toffe madam van 23, genoeg om niet de hele tijd volledig alleen te zijn, en haar kamergenote, iemand van 33. We hebben eens samen gekookt, en vodka gedronken, of samen baleades gegeten. Voor de rest valt er niet zo heel veel te vertellen, ik was er om te duiken en dat was een goeie keuze. Ik denk niet dat ik ooit nog zal duiken, dat is me een iets te dure bezigheid voor wat het mij te bieden heeft, maar die eerste keer, dat was wel een meerwaarde, ondanks de 270 euro dat de opleiding me kostte. Nu ben ik SSI gecertificeerd. Het is niet voor de vissen die ik gezien heb, dat heb ik maar dat kan je ook met snorkelen, meer zelfs in sommige streken. Maar, gewichtloos zijn, het idee van 25 meter diep te zitten (slechts 18 officieel, want meer mag in principe niet met mijn certificaat), de koralen, het was wel eens cool en zeker iets om te herinneren.</p>
		
		<p>De volgende stap zou misschien Mosquitia zijn, de grote jungle die grenst met Nicaragua. Echter, het leek me niet zo simpel te worden, en vooral, het leek duur te worden. Er zijn nadelen aan alleen reizen, zeker als je ook de centen bekijkt. Als je ergens een boot moet huren, dat kost geld, en ik heb er lang over nagedacht maar uiteindelijk ben ik toch maar afgestapt van het idee om door de Mosquitia te trekken en daar de grens met Nicaragua over te steken. In principe zou het niet 100 percent wettelijk zijn, die grensovergang, al bleek op internet dat het wel mogelijk zou moeten zijn, maar het was vooral de veronderstelde kostprijs dat me tegenhield, samen met het besef dat het enkel zou zijn om er door te geraken, niet om onderweg nog iets te zien of doen. Het was op dat moment een beslissing, maar ik moet bekennen dat ik er altijd mijn twijfels bij heb blijven hebben, misschien had ik het toch moeten doen, want uit ervaring weet ik dat meestal het allemaal wel meevalt en alle doemscenarios zich eerder laten zien als succesverhalen. Nu ja, achteraf maakt het allemaal niet meer uit, ik heb andere keuzes gemaakt. En die keuze was pas finaal toen ik in Trujillo aankwam, wel, misschien vooral op weg ernaar. Eigenlijk had ik dan ook niet naar Trujillo moeten reizen, dat was vooral de richting naar Mosquitia, maar goed, het was nog een plaatsje dat misschien interessant was. Eigenlijk was het dat ook wel een beetje, maar het was zeker te missen. Ook de toeristische dienst daar heeft me niet echt gemotiveerd daar veel langer te blijven en heeft mijn keuze van de Mosquitia links te laten liggen bevestigd. Het fort dat er was ben ik niet ingegaan maar ik heb er wel een beetje de sfeer opgesnoven. Het was ook weer effe aanpassen aan het reizen na het luilekkerleven op Utila. De volgende stap was dan in plaats van de jungle de hoofdstad, een ander soort jungle. Dat kon door terug te keren of door de moeilijkere rechtstreekse weg te nemen, beide ongeveer even lang in tijd. Tja, terugkeren is nu niet onmiddellijk aanlokkelijk, dus dan wil dan zeggen dat je in de vroegte van de ochtend ergens een bus neemt die de volgende twaalf uur zijn weg baant doorheen de achterwegen, wel, de geupgrade achterwegen. </p>
		
		<p>Als je hier in een bus zit, dan is het niet uitgesloten dat je aan de praat geraakt. De mensen praten onderling, maar vooral, als buitenlander trek ik ook wel enige extra aandacht en interesse. Een moeder die met haar dochter naar de hoofdstad reisde om haar diploma te gaan halen, niet dat van haar dochter, die was wellicht content dat ik een woordje Spaans praatte. Een toffe madam. Ik had ook de goeie weg gekozen, niet de omweg die sneller was maar die ik al had gedaan, maar de rechtstreekse. De weg was ondertussen misschien wel wat geupgrade maar het bleek toch ook wel nog traag te gaan. De beloofde 8 uur, tja, dat waren er 12. Je kan niet altijd geloven wat men je verteld als je vraagt naar hoe lang iets duurt. Nu ja, ik moest er niet dringend zijn en we kwamen aan toen het nog licht was. Dat was op zich wel belangrijk, want al mag het in Tegus zoals dat hier wordt genoemd dan al wel wat rustiger zijn dan vroeger, veilig is het hier zeker nog niet overal. Ik kwam aan in wat Comaguayela werd genoemd, het minder veilige deel van de stad. Ik beken, dat is wat mij achteraf werd verteld want ik heb er niks van gezien. De mensen hebben mij op geen enkel moment gezegd dat ik daar beter niet rondliep met mijn rugzak, dat doen ze meestal wel als het echt gevaarlijk is. Ze toonden me vriendelijk de weg. Gezellig was die weg wel niet, contect dat ik terug in meer gezellige delen van de stad kwam, vanaf het stadion, eens uit Comaguayela. Mijn hostel was in het rijkere deel, echt wel upmarket, en dat was niet enkel te zien aan de omgeving maar ook aan de hostel zelf, een sjiek gebouw met zwembad op het dak en zo. Hier is geld, dat is ook te zien aan de dure autos die je hier her en der ziet rijden, maar er is ook het minder begoede deel van de bevolking, dat is ook duidelijk. In het minder bedeelde deel van de stad moet je niet gaan rondkrossen savonds, en ook niet waar de markt is omdat het er snachts behoorlijk verlaten is. Doorgaans is dat geen probleem omdat ik nog altijd vroeg ga slapen, maar hier is het al vanaf een uur of 6 iets minder OK om rond te wandelen, en het is duidelijk, alles sterft hier snel uit, ik vond amper nog iets te eten rond 6 uur. Tja, tenzij je een duur broodje wil uit de automaat ergens.</p>
		
		<p>De dag erna heb ik ook ervaren wat het aangenamere deel van de stad is, een paar straten met coloniale inslag, met pleintjes, met winkels, ... maar echt tof kan je een stad al deze niet echt zien, er is veel van hetzelfde en weinig dat interessant is. Hoeveel keer kan je dezelfde straat op en neer ? En OK, de kathedraal en aanpalende plein waren wel de moeite maar je kan daar ook niet de hele dag gaan zitten. Vooraleer ik naar het marktplein was gegaan zat ik op de open markt aan het stadion, naar het schijnt iets dat de moeite zou moeten zijn maar eigenlijk was het niet echt iets bijzonders. Het  enige dat daarvan de moeite was is dat je in een ander deel van de stad komt, het geeft dan toch een bredere kijk dan wanneer je enkel de hoofdstraat doet. Nu ja, ik was er al geweest, gepasseerd, de dag ervoor, maar toen was het minder aangenaam. Na mijn bezoekje aan de kathedraal ben ik ook de zijstraten doorgegaan, ook door de marktstraten, ook door die van Comaguayela, en dat was best wel cava. Hier staan wel degelijk nog een aantal gebouwen die de moeite zijn, en de rivier die door de stad stroomt creëert ook wel een extra dimensie al moet je een beetje leren naast het afval kijken, maar dat is hier natuurlijk overal. Ondertussen heb ik een nieuwe pet gekocht, ik had ze al eens zien liggen voor 145 lempiras, hier werd het 120 en uiteindelijk kreeg ik ze voor 100, een minisuccesje. Een groter succes was het cafeetje, of zeg maar afspanning, dat ik op de terugweg vond. Het was warm, pokkeheet eigenlijk, en dan gaat een pint er wel in, een fles van een liter. Ik kreeg er ook iets kleins bij om te eten, vriendelijke bediening ook, niks sjieks, gewoon een afspanning en goedkoop bier, meer moet dat niet zijn, en echte mensen om in het oog te houden. Die avond zou ik nog eens in het meer upmarket deel zitten, daar zit ook volk maar van een ander soort, dat is aan de autos te zien, en aan de prijzen, en aan het gebrek aan sfeer, toch als je het mij vraagt. Je hebt daar wel een echt bakker, duidelijk een luxeproduct, en veel ketens zoals mac donalds, burgerking, en wat nog. </p>
		
		<p>Mijn dagen in Honduras zaten er bijna op. Ik zou er nog wel passeren op de terugweg, maar dat zou niet meer dan een transit worden. Vanuit de hoofdstad was het echt wel richting Nicaragua. Honduras was wel aangenaam, vooral om door de rijden, de heuvels en bergen vormen toch wel een mooie setting. Zoals overal hier moet je er niet zijn voor het eten, al zijn baleades wel cava als snack. Misschien had ik er nog iets meer moeten doen, er zijn wel degelijk wandelingen en zo, maar goed, ik heb er eentje gedaan, en ik ben gaan duiken. Nog eens een jungle, zoals het kleintje vlak boven de hoofdstad, zou het verschil wellicht niet hebben gemaakt. En op dat moment had ik nog altijd de optie om op de terugweg nog een beetje extra van Honduras te doen. Dat ik niet in Mosquitia was geraakt blijft misschien nog wel wat steken, maar je kan niet alles doen of meemaken. Nu was het enkel nog de bus in, naar het busstation, en vanuit het busstation naar de grens, een rechtstreekse, of toch bijna. De stadsbussen, die waren echt geflipt, het enige was daar een vorm van zekerheid geeft is dat die robuuster zijn dan de meeste autos, maar dat was niet normaal. Niet alleen rijden ze helling op en af in kleine straatjes waar ze andere autos bijna systematisch doen uitwijken, ook op grote wegen durven ze blijkbaar straten oprijden tegen richting en rode lichten gewoon negeren, de rest moet maar stoppen. Behoorlijk angstaanjagend, dat waren mijn laatste momenten Tegus. Vanaf dan was het gewoon bussen naar de grens, en een rustige grensovergang, nog vroeg genoeg zodat ik hopelijk die avond nog zou in Esteli geraken, liefst voor 16h. om nog een wandeling te regelen de dag erop... dat was afwachten. Maar het was goed, tijd om te vertrekken.</p>
		
		<p>W.		</p>

	</div>

</div>

<br><br>

</body>
</html>

