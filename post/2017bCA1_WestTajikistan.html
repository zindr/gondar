Van Almaty over Kyrgyzie naar Dushanbe

Doorgaans ga ik niet terug naar plaatsen waar ik eerder al was. De wereld is zo groot, en reizen gaat zo traag, zelfs al doe je het snel, geen reden om dan nog eens terug te gaan naar het zelfde. Maar af en toe is er wel voldoende reden. Ik had het Fann gebergte vorige keer links laten liggen, en met de inflatie van de Tadzjiekse munt was het misschien wel OK om terug te gaan. En wat meer, na wat zoekwerk bleek ik daar ook vrij goedkoop te geraken met een tussenstop in Belarus, een niet te onderschatten voordeel omdat sinds dit jaar, 2017, je er voor 5 dagen visa-vrij kon reizen. Mocht je het niet weten, dat scheelt wat geld maar vooral ook heel wat administratie. Dat ik dan op Almaty in Kazachstan zou moeten vliegen en dus ook op en neer naar Tadzjikistan zou moeten reizen over land, dat vind ik niet het grootste probleem, al wist ik van vorige reis dat dit vermoeiend ging zijn. Goeie reizen zijn dikwijls vermoeiend.

In de vroege ochtend landen we in Almaty, gewoon om er een bus te zoeken om er weg te geraken. Ik was er al geweest en moeilijk is het niet, al is het taal probleem in deze regio duidelijk aanwezig. Het was niet de bus die ik verwachtte, maar volgend op het advies van enkele lokale madammen kwamen we met een bus-wissel vlot aan waar we moesten zijn. We wisten toen nog niet dat je daar ook met de bus verder kon, dus tja, met de gedeelde taxi naar de grens. Jammer, dat maakte dan ook dat we aan de grens geld hebben gewisseld, toch bijna altijd een verlies, maar goed, soms maak je niet de beste inschattingen. Aan de grens wissel je dan voor een klein busje, een mashroutka, en dan in Bishkek, de hoofdstad van Kyrgyzie, daar kenden we het nog, tot op zekere hoogte, daar een fikse wandeling naar de Osh Bazaar voor verder vervoer. Dit zijn van die dagen dat eigenlijk bijna enkel vervoer telt, de glooiende heuvels in het zuiden van Kazachstan merk je wel op maar het is toch vooral van belang tijdig op de volgende plaats te geraken om daar weer verder te kunnen. En er waren ook nog enkele taakjes, geld wisselen bijvoorbeeld, en gas kopen voor ons stoofje. Dat is toch altijd wel een tikkeltje vervelend, dat gas, dat kan niet mee op het vliegtuig en niet in elk land vind je dat zomaar, en van het juiste soort. Maar OK, met dank aan internet zijn we hier in een piepklein bureautje verzeild geraakt waar ze toeristentrips organiseerden en waar ook gas werd verkocht. Nog even iets eten op de markt, plov, uiteraard, lekker, en dan wachten opdat onze gedeelde taxi zou vertrekken. Hier werkt dat zo, een auto, als die vol is dan zijn ze weg, maar wanneer die vol is, dat is afwachten. Ik heb zelfs nog effe geslapen in de auto, voor we vertrokken. De hele tijd staan die gastjes van die auto dan mensen te ronselen. Geen tof werk lijkt me, de nutteloze vraag stellen of voorbijgangers ook naar Osh zouden willen... terwijl het duidelijk lijkt dat die de taxi zonder hulp ook wel zouden vinden. Maar goed. Erger is eigenlijk, als je erover nadenkt dat ook de chauffeur daar de hele tijd rondhangt. Idealiter is die kerel zijn middagdutje aan het doen, hij heeft nog een hele nacht-rit in het verschiet, als je dan al vermoeid vertrekt wordt het er niet veiliger op. Veiligheid in dit soort landen heb je uiteraard helemaal niet onder controle, gewoon wachten... en toen waren we weg, voor een lange rit met een chauffeur die dacht dat zijn steeds luider wordende discobar hem zou weerhouden van in slaap te vallen. Gaandeweg voel je aan de schokjes wel dat de vermoeidheid begint te wegen, maar je kan niet anders dan het uitzitten. 

Om 5 uur in de ochtend wordt je dan gedropt in Osh, een stad waar ik al geweest was en dit keer zeker niet wou blijven. Het was blijkbaar een beetje onduidelijk over waar we moesten zijn om de bus verder te nemen naar de grens met Tadzjikistan. De chauffeur heeft in ieder geval wel geprobeerd van ons nog wat geld af te pingelen, hij wou extra om ons naar het station te brengen, dus tja, dan volgt een vriendelijke discussie die er gelukkig toe leidde dat hij ons toch maar gratis ging afzetten. Daar sta je dan op een parking, in een stad, in het donker, met een paar auto's waarvan 1 in de richting die je wil maar met nog maar 1 andere passagier, dus tja, daar waren we nog niet onmiddellijk weg. Met het idee dat er een busstation zou zijn dan toch maar naar het centrum gewandeld, jammer genoeg, dat busstation is niet meer, het waren wel heel wat kilometers, toch wel vermoeiend, en dat in grotendeels verlaten straten, misschien hadden we dat ook beter niet gedaan. Nu ja, uiteindelijk, toen we terugkeerden, stond die zelfde auto daar nog, maar dit keer wel vertrekkensklaar, nog een paar passagiers, wij dus, daar zaten zij op te wachten. Een andere chauffeur had ons ook al willen overhalen van het met tussenstapjes te doen, dus eerst met hem mee. Hier denkt iedereen aan zijn eigen portemonnee. In ieder geval, succes, minder dan een half uur later waren we weg, via de glooiende heuvels die er blijkbaar ook zijn in het zuidwesten van Kyrgyzie, naar Batken om daar met de hele bende in een andere auto over te stappen richting grens, en erover, naar Isfara. Dat scheelt in het zoeken naar vervoer, gewoon de locals volgen. Het was ook onduidelijk, toch op voorhand, of we nu in de problemen zouden komen omdat we Uzbeekse enclaves zouden passeren, dat zou voor ons, zonder visum, een probleem zijn geweest, maar als dat al zou zijn, dan hebben we ze in ieder geval niet gezien. Dus, tot dusver liep alles gesmeerd. Opeengepakt in onze auto komen we aan bij de grens met Tadzjikistan. 

Welkom in Tadzjikistan, wel, daarop was het nog even wachten. De chaos leek compleet. Heel wat mensen probeerden het hek binnen te geraken, maar doorgaans zonder succes. Ik weet niet of het er elke dag zo is, maar zoiets is echt niet plezant. De militairen die er een oogje in het zeil hielden werden er duidelijk door geïrriteerd. Instructies om op een lijn te gaan staan bleken vruchteloos, al moet gezegd dat ze er toch in slaagden van een deel van de mensen te laten wachten aan de andere kant van de weg. Ik weet niet of dat iets uithaalde, het bleef drummen. We keken toe vanop een afstand. Een jonge ondernemende kerel trachtte zichzelf te verkopen als begeleider van de toeristen, ons dus, om zo met ons mee te kunnen en dus de massa voor te steken. Het lukte hem niet, het zou ons ook hebben geholpen. Maar wat bleek, de mensen in onze auto slaagden er wel in. Een vrouw uit onze auto was al doorgelaten, dat gebeurde wel met vrouwen en kinderen die dan aan de andere kant van het hek, uit de drukte, konden wachten. Maar, via de mensen bij ons in de auto zijn wij ook uit de massa geplukt en wellicht een paar tientallen mensen voorgestoken. Een goeie zaak, vooral ook voor onze chauffeur. Eindelijk aan het loket ging het vrij vlot, wel, niet overdreven traag, soms vraag je je toch af wat ze daar allemaal zitten op te schrijven, niemand die dat ooit leest, maar goed, ons elektronisch visum werd goedgekeurd, ons paspoort gestempeld. Daarna nog efkes wachten tot ook de rest de administratie door was, en verder, naar Isfara, om geld te halen, om iets te eten en ook om verder door te reizen naar Khujand, de tweede stad van Tadzjikistan. Misschien was het wel het eten, de omgeving ervan, dat me het ietwat jammer deed vinden dat we daar niet bleven, ik weet het niet, het leek me wel ok om daar nog een paar uur extra rond te hangen, maar, met de idee van niet al te laat te willen aankomen in Khujand mochten we er niet te lang blijven. Voor wat het eten betreft, wel, je schuift aan en duidt aan wat je wil, dus je komt ermee weg van overal eens naar te wijzen, of je dan ook lekker eten krijgt, dat is afwachten. Veel stelt het eten in deze regio niet voor, dus veel illusies moet je je niet maken.

Volgende mashroutka op, iemand spreekt ons aan in gebroken engels maar daar kon geen gesprek uit volgen. Een jonge vrouw iets meer vanachter in de bus sprak duidelijk beter engels maar zij zat iets te ver. Nu goed, we stappen uit, ergens aan de buitenkant van de stad, altijd een beetje vervelend want dan moet je daar ok nog vervoer zoeken. Ik geraak aan de praat met die jonge vrouw, en dan zie je hoe met een beetje geluk alles weer heel eenvoudig wordt, en interessant. Dus, de 26 jarige Zaynura hielp ons naar het centrum waar ze zelf ook moest zijn, ze ging ons ook helpen om de hostel te vinden die we voor ogen hadden, maar stelde dan ineens ook maar voor om bij haar ouders te blijven, pal in het centrum, pal naast het marktplein. Soms zit het mee. Het was wel een beetje triest te beseffen dat zij, had ze in België geleefd, waarschijnlijk net als ons de wereld zou intrekken. Nu, in Tadzjikistan, als 26 jarige, was ze uiteraard al getrouwd, met kinderen. Hier is het leven simpel, en je doet wat je moet doen. Wellicht waren haar ouders vrij progressief als je het met anderen vergeleek, maar dan nog, onder de maatschappelijke verwachtingen kom je zomaar niet onderuit. We mochten bij haar moeder blijven, daar waar ook al haar broers woonden met hun gezin, niet zij, zij woonden bij haar schoonouders. Zo werkt dat hier, als vrouw trouw je vroeg en ga je leven bij de familie van de man. Aangezien haar man tijdelijk in Dushanbe was bleek het OK voor haar schoonouders dat ze thuis bij haar broers logeerde en zo kon ze er ook nog bij zijn als de oudste broer ons een maaltijd aanbood. Gastvrijheid is hier belangrijk, de oudste broer ontfermde zich dan ook over ons, met eten, gekookt door zijn vrouw. Engels was niet zo voor de hand liggend maar hij deed zijn best om niet alleen te praten met ons over koetjes en kalfjes, maar ook om ons de belangrijkste plaatsen van de stad te laten zien. Dat was wel tof, veel tijd hadden we niet voorzien in die stad, en de reis om daar te geraken was behoorlijk lang. Efkes over en weer naar het park en enkele monumenten was dan ook prima, het moest niet meer zijn. Met Zaynura waren de gesprekken soms een tikkeltje serieuzer, het idee dat ik geen kinderen wil was voor haar duidelijk moeilijk te slikken, hoe progressief ze ook mag zijn, ze zou verschieten van de wereld waarin wij leven, een wereld die voor haar echt wel onbereikbaar lijkt, misschien minder voor haar kinderen, ook hier in Tajikistan verandert er wel wat, gestaag. Na een welkomversnapering, een wasbeurt, een diner, een rustige nacht op een mat en een ontbijt heeft de oudste broer ons ook nog op de bus gezet naar onze volgende bestemming.

Istaravshan, ik was niet echt vragende partij om er terug naartoe te gaan omdat ik er al geweest was en mij ook herinnerde dat het er niet zo simpel was om weer verder te reizen, toch niet als je niet graag veel betaalde. Het is een van die plaatsen waarvan ik achteraf vermoed dat ze me serieus in het zak hebben gezet. In ieder geval, Sara had het idee opgepikt dat het er wel tof zou zijn dus was het de bedoeling er effe te stoppen en dan als het niet onmiddellijk uitnodigde om er langer te blijven van dan door te reizen. Ook hier liep het weer vlotter dan vlot, toen Sara ergens in een tuin naar een WC mocht gaan sprak iemand van een taal-centrum mij aan, een babbeltje, en zo hadden we ineens ook een plaats waar we onze rugzakken konden laten staan voor een paar uur. Dat maakt het wandelen toch wel wat aangenamer, zeker aangezien het toch nog een paar kilometer zou zijn om er te geraken en ik dan vaststelde dat het toch niet was zoals ik me herinnerde, ik vond dan ook de straten niet onmiddellijk die ik zocht, straten om het oude Istaravshan te appreciëren, na lang zoeken vonden we een paar van die oude straten, en een paar oude moskeetjes. Dat de locals zelf niet echt weten waar we naar op zoek zijn helpt natuurlijk ook niet. Iemand wou ons per se helpen, maar sprak amper engels, ik denk dat hij zijn engels sprekende dochter erbij wou halen, maar hij was echt geen hulp en aangezien we met tijdsdruk zaten was dat meer een probleem dan iets anders. Soms wil je gewoon van mensen afraken, vriendelijk, dat wel, met de intentie om hulp te bieden, wel, dat bleef bij een intentie, en ik denk dat hij echt wel teleurgesteld was toen we uiteindelijk afscheid namen. Naar het mausoleum op de berg zijn we niet meer gegaan, enkel wat rondkrossen in de straten en dan stilaan terug naar de markt om daar vervoer te zoeken. Jammer dat we niet sneller onze weg vonden, jammer dat het allemaal zo vlug moest gaan, eigenlijk hadden we het gewoon moeten passeren. Nog wat inkopen doen op de markt en dan vervoer regelen, niet zo simpel, zoals ik me herinnerde, enkel met gedeelde taxis, geen bussen, anders dan vanuit Khujand, maar OK, na wat gediscussieer met veel te dure taxis wees iemand me naar andere standplaatsen waar het dan uiteindelijk toch iets goedkoper bleek. Bij het instappen was het wel effe moeilijk voor de man die naast ons moest zitten, hij vond het vervelend van naast een vrouw te moeten zitten, nu ja, ik heb hem verzekerd dat ik niet verwacht dat zij daar zwanger van zou worden, van efkes tussen ons in te moeten zitten. Tja. Dus, een taxi, een bus had uiteraard goedkoper geweest, maar de prijs was in ieder geval lager dan wat ik in 2012 had betaald, en het was niet tot in Ayni, maar verder door. Waar we zouden geraken, dat wisten we toen nog niet, maar we zaten in een auto, de bergen door, steil en kronkelend naar het dal. De chauffeur had een wapen bij, een revolver, hier wellicht heel normaal. We worden ergens gedropt op de hoek van een straat, na een lange rit, het zou nog blijken, hier duren alle ritten lang. Zij reden verder naar Penjikent, wij gingen terug de bergen in, al speelde we met het idee om gemakkelijkheidshalve dan toch maar gewoon met hen mee te rijden, want waar zouden we die avond belanden.

Met sommige mensen is er echt iets mis. Hier in Tadzjikistan is het normaal dat je langs de weg staat en dat auto's dan stoppen om je mee te nemen, voor een prijsje, uiteraard. Er stonden twee van die gasten. Een auto stopt, die twee gasten kunnen mee. Maar, wat bleek. Er zat een toerist van Iran in en die zou ons ook meenemen, dat ging eigenlijk niet, te vol, maar we probeerden, we probeerden zo hard dat uiteindelijk die twee anderen dan maar uitgestapt zijn. Dat wilden we eigenlijk niet maar die Iraniër stond erop, vreemd. Nu ja, die twee anderen hadden ook snel een andere auto en de taxi werd ruim vergoed door ons, vermoed ik. Die kerel, zijn mond stond niet stil, vol van de gastvrijheid van de mensen hier. Eigenlijk was dat wel grappig, de meeste mensen ervaren dat vooral in Iran, mensen die gastvrij zijn tot in het absurde. Hij ervaarde dat blijkbaar vooral hier. Wat ik zei, dat drong denk ik niet echt door, ook niet toen ik over Iran bezig was, ik denk dat daar mentaal iets niet helemaal mee in orde was, hij bleef maar doordrammen. Het bleef daar niet bij. Hij bood ons een slaapplaats aan bij hem, een plaats die nota bene niet van hem was maar die hij gratis ter beschikking had gekregen van een local. Wellicht heeft dat zijn mening over die mensen sterk bepaald, hij mocht daar gratis zijn intrek nemen. Wel een beetje vreemd dat we bij hem mochten slapen, we waren daar met twee, en in Iran denk ik echt niet dat ik met hem en zijn vrouw in niet van elkaar gescheiden kamers zou mogen verblijven. Nu ja, voor ons op zich geen probleem. Sara het bed, ik een matje, en hij in de daaraan grenzende kamer zijn bed. Maar, toen de zoon des huizes ons zag toekomen en duidelijk werd dat wij daar zouden blijven bleek dat toch niet zo voor de hand liggend. Een discussie volgde, tja, je gaat je gratis slaapplek natuurlijk niet zomaar ook aan anderen geven, nu ja... er werd over geld gesproken, we toonden ons bereid van onze tent buiten op te slaan, heel wat gediscussieer, en uiteindelijk mochten we een nacht gratis blijven, en ook van hem werd verwacht de dag erna iets anders te zoeken. Die ene nacht zou voor ons wel voldoende zijn, de mentaliteit was er niet echt toerist-vriendelijk, eten koste meer voor ons dan voor de locals, en het monument van de filosoof Rudaki was niet echt de reden dat we er waren. 

Onze Iraanse vriend was misschien ook wel een reden om er niet te lang te blijven. Hij nodige ons wel uit, we mochten ook wat van zijn eten, gastvrij als hij was, maar het was alsof er enkel output was en geen input, hij bleef maar in zijn eigen verhaal hangen. Dat verhaal was nu grappig genoeg helemaal omgeslagen, eerst was het alsof Tadzjikistan de meest gastvrije mensen ter wereld herbergden, maar nu, nu dat bleek dat de eigenaar niet zo gelukkig was met zijn verblijf en misschien het feit dat hij ons er uitnodigde, nu waren het plots slechte mensen die onbetrouwbaar waren. Hij was duidelijk aangedaan van de wending, en ook dat werd output zonder input. Het was dan ook een beetje vermoeiend om er mee te praten, maar ook wel onthutsend met momenten, of simpel ronduit grappig. Hij had duidelijk geen probleem met zijn diepste gedachten te formuleren, zo wist hij ons te vertellen dat hij eigenlijk in Tadzjikistan een vrouw of vriendin hoopte te vinden. OK, niet spectaculair zal je denken, maar het zou liefst een -teenager- zijn. Wel, zoiets zeg je misschien beter niet. Dat zeg je zeker beter niet tegen iemand van de politie, blijkbaar was hij wat loslippig op een of ander feestje en mocht zich de ochtend gaan verantwoorden op het politiebureau. Met die kerel is er duidelijk iets mis. Het idee van een puber te trouwen is uiteraard aanlokkelijk, hij was getrouwd maar die vrouw was dik, niet zo aantrekkelijk dan een puber. Het stoorde hem ook dat zijn vrouw haar geld bij haar familie liet staan en niet bij hem op zijn rekening zette. Wel, dit soort ideeën is op zich niet uniek, de wereld zit vol met ultra conservatieve mensen, met mannen die vrouwen als eigendom zien. Of hij vindt wat hij zoekt, ik twijfel, hij was al eens in Thailand geweest, en als je het daar niet vindt. Ik weet niet of hij mijn boodschap vatte, dat als hij zou krijgen wat hij wil, dat hij dan wel bereid zou moeten zijn er dik voor te betalen. Welke jonge vrouw wil uit eigen beweging zonder er financieel veel aan te verdienen bij een of andere ouwe vent horen ?

De ochtend was gekomen, tijd voor onze tocht doorheen het Fann gebergte. Met dank aan het internet hadden we wel een idee waar we aan zouden beginnen, maar de informatie over dit deel van de wereld is en blijft schaars, dus het was toch allemaal nog wat afwachten. De eerste stappen waren langs stoffige wegen, op weg naar Artuch en erdoor, erdoor voor we het wisten. Hier is alles klein, waar geen cafeetjes zijn om een theetje te drinken. Maar het is net daarin, in het gebrek, dat reizen begint. Bij alweer een cluster van huizen vragen we of er ergens een plaatsje is waar we een theetje kunnen drinken, en dan wordt je uitgenodigd, de tafel wordt alsmaar voller, de dochter gaat eieren kopen, snoepjes, thee, brood, beleg, yoghurt, veel eten, daarna ook eieren. In principe wordt daar niks voor gevraagd, maar ze nam wel een kleinigheidje aan. Ik weet nog altijd niet hoe je daar het best mee omgaat, wat je mag verwachten, wat je dan behoort te doen, maar het was wel een duidelijke 'welkom' in een land van gastvrijheid. Het koste wel tijd, vooraleer we daar weg waren. Daarna kon de klim beginnen, richting Kulikalon. Het zou snel duidelijk worden, de Fann, dat is klimmen en dalen, nu was het klimmen. Gaandeweg laten we de bewoning achter ons en komen we meer en meer in de volle natuur terecht. We zien ondertussen andere toeristen, locals, ze hebben een ezeltje gehuurd, maar zij hadden dan ook vlees en drank bij om boven onder collega's wat rond te hangen. Het stijgen ging moeizaam, ik had wel een ezel kunnen gebruiken. Het was wellicht een beetje de hoogte, maar vooral ook de eerste inspanning na al die auto en busritten. Content dat ik uiteindelijk boven geraakte, en na wat zoeken naar de eigenlijke route belanden we aan het meer, echt prachtig, blauw en groenig, geflankeerd door bergen. Even met de voetjes erin en dan iets verder effe rondhangen met de locals die er hun vlees beginnen bakken. Het mogen hier dan wel moslims zijn, de vodka en het bier horen er bij, en daar konden wij ook van meegenieten, net zoals van het eten, maar de weg was nog lang dus hebben we er niet te lang rondgehangen. Een bende ingenieurs van Penjikent, zo brengen de mannen met een beetje geld hun vrijdag door.

Zoals gezegd, onze tocht zat er nog niet op, nog een heel eind langs het prachtige meer, we passeerden een groepje tenten met franse toeristen, efkes een fijne babbel met de franstalige gids, en verder... maar de vermoeidheid sluimerde. Het was eigenlijk nog te vroeg om al te stoppen, maar verdergaan, dat zou betekenen dat er nog een serieuze inspanning moest worden geleverd en halfweg opgeven zou dan ook impliceren dat we met onze tent niet langs een meer maar op een berg zouden staan, in de kou en de wind misschien, dat was niet duidelijk. Met het idee van nog niet te willen stoppen hebben we het er toch maar op gewaagd, de berg op... maar alles blokeerde bij mij, ik was nog altijd niet echt in vorm en het zag er steeds duidelijker uit dat ik het die dag niet echt meer ging halen. Dus, opgeven dan maar. We zijn terug een klein beetje naar onder gegaan en hebben er onze tent opgeslagen, de eerste keer die reis, onze rommeltent. Nog efkes een kleine wandeling en dan een soepke maken, een noedelsoepke, daar waren we op voorzien. Dat de rommeltent in combinatie met mijn rommelslaapzak niet de beste isolatie zouden geven, dat zou die nacht al duidelijk worden, de eerste nacht van een hele reeks. Maar het is en blijft wel plezant, in de volle natuur staan, helemaal alleen, althans, de groep toeristen stonden ietwat buiten het zicht. Met de zon die daalt was het dan ook tijd om er een eind aan te maken, toch te koud om iets anders te doen, de hitte van de dag was weg, de koude van de nacht was daar. Ook in de ochtend was het behoorlijk fris, maar dat verandert snel als je aan het wandelen bent. Het werd ook snel duidelijk dat ik het de dag ervoor niet zou gehaald hebben, om dan nog die hele steile helling op te wandelen. Zelfs na de nachtrust was het nog een vermoeiende klim. Maar de natuur was wel OK, met verzicht op het meer en de bergen rondom. Het beekje dat we halvelings volgde voorzag ons van water, dus dat moesten we al niet meesleuren, wat een voordeel, de rugzak met eten en tent en zo was meer dan zwaar genoeg. En als je dan boven bent, dan ben je er natuurlijk nog niet, dan wacht een pittige afdaling, zwaar op de knietjes, en dan helpen die extra kilo's ook niet echt. Het was ook de eerste keer dat ik weer wat last kreeg van mijn knieën, klagen mag ik niet want tot dusver was ik pijnvrij.

Alaudin zou het mooiste meer uit de reeks moeten zijn, en dat kan misschien wel kloppen met haar blauwe heldere water en groene schijn. We zagen het al van ver maar het duurde verrassend lang om er dan ook effectief te geraken. Je kan ervan drinken, dat ook, maar erin zwemmen mag dan weer niet. Maar wat dan, door mijn opgave de dag ervoor waren we hier eigenlijk veel veel veel te vroeg, wat doe je dan ? Of we gaan die dag nog verder de berg op om aan het volgende meer te slapen, of we gaan al de berg af richting Dushanbe, de hoofdstad, of we hangen er nog een halve dag rond. We hebben onszelf een tweetal uur gegeven om wat te niksen met de bedoeling van daarna pas te beslissen. Dus, een beetje eten, effe babbelen met de bende russen die op vertrekken stonden om de berg op te gaan, iets eten... Ik kan dat niet, zo zitten niks doen, het voelt alsof je kostbare tijd verprutst. Er een eind aan breien, dat voelde ook verkeerd aan, het Fann gebergte was eigenlijk een van de hoofdredenen om naar Tadzjikistan te komen. Dus, dan maar de berg op, de russen achterna. Wel, niet helemaal, de russen hadden een tiendaagse vooropgesteld en zij zouden doorgaan waar wij zouden stoppen en terugkeren. Dat wringt natuurlijk een beetje, nog gewoon wat te moeten stijgen om daar te slapen en terug te keren. Ik was ook een beetje bang dat de wandeling weer helemaal hetzelfde zou worden, steile hellingen en bergen er rond, maar het moet gezegd, de stenen en op een bepaald moment ook de vegetatie, het veranderde wel een beetje. Er stonden zelfs bloemetjes. Het meer daarentegen was vuil, althans, grijs van de modder, niks zoals de meren die we eerder zagen. Voor ons zou het daar stoppen, aan het Mutnoye meer, althans, tot alles weer veranderde omdat een lokale gids beweerde dat het wel degelijk mogelijk zou zijn om de Kaznok pass over te komen. Die pas zou zonder expertise of klim-materiaal problematisch zijn, dat had ik zo op verschillende plaatsen gelezen, maar het zou volgens die kerel wel degelijk mogelijk zijn. Hij gaf ons die informatie met de hint dat hij ons tegen betaling wel zou helpen. We kregen de informatie, niet de fysieke hulp, en we zijn er dan ook voor gegaan, dan zouden we over de bergen kunnen doorsteken naar Iskender Kul, het toeristisch juweel van Tadzjikistan en er niet voor moeten rondgaan. Fijn, zo reizen, telkens aanpassen, mogelijkheden die zich aandienen en beslissen wat er mee te doen.

De russen gingen westwaarts, wij zuidwaarts. Met de informatie van de lokale gids en onze gps gingen we op pad met enkel de kennis dat het wel eens zwaar zou kunnen zijn, vooral de pas, en dan de lange en steile afdaling die zou volgen, iets dat Sara eigenlijk niet echt zag zitten. Wat we bijvoorbeeld ook niet wisten was dat de weg over de grote rotsblokken gaandeweg zou veranderen in een halve gletsjer. Ik heb nooit het gevoel gehad dat ik daar ergens in een spelonk zou kunnen verzeild geraken maar het moet gezegd, je hoorde een steentje wel erg ver vallen, dus het was diep. Schoorvoetend wandelden we over de sneeuw, en het ijs. Fascinerend waren al de types van steen, roze en witte marmer, graniet, en veel meer, ik ken daar niks van. Het is natuurlijk niet de meest voor de hand liggende plaats om stenen te gaan ontginnen, op bijna 4000 meter hoogte. Eigenlijk was de wandeling, hoe vermoeiend ook vanwege de grote oneffenheden op het pad, best gemakkelijk, tot het laatste stukje. Dat laatste stukje, dat was duidelijk steil, het ging wellicht over een 100 meter stijgen maar met een heel erg hoge hellingsgraad en bezaaid met losse en half-vast liggende stenen. De eerste stukken gingen nog, en we hadden massa's tijd, maar gaandeweg kreeg je steeds meer het gevoel dat je elk moment zou kunnen wegschuiven, dat de stenen waar je je aan vast zou kunnen klampen, zelf los zouden komen. Met Sara op kop gleden de rotsblokken langs me door. We hebben daar waarschijnlijk het pad ergens gemist, wellicht moesten we ergens iets meer links of rechts de helling op, we zullen het nooit weten, maar op 20 meter van de top zijn we gestrand, er was geen doorkomen aan, nergens een houvast. Het enige wat er nog opzat was zachtjes naar beneden schuiven, al zitten op je gat met de voeten vooruit. Eens beneden ontbrak het me de goesting om het anders te proberen, het was opnieuw een moment van opgeven, we hadden het geprobeerd maar het was dan maar zo. Dit wilde ook ineens zeggen dat we de hele weg terug zouden gaan, tot Alaudin waar we de dag ervoor rond de middag waren, en dat we de dag erna naar de exit zouden wandelen. Maar eigenlijk vond ik dat nog niet eens zo heel erg, het was goed geweest. De lange wandeling terug hebben we iets voor Alaudin afgesloten in een klein meertje waar we ons in het ijskoude water nog wat hebben kunnen wassen, en daarna tentje opslaan, een paar fotootjes maken, eten en slapen. 

Van de exit wandeling had ik geen grote verwachtingen maar eigenlijk was die wandeling ook nog behoorlijk aangenaam. Het GPS spoor dat ik had gedownload ging eerst nog een berg over, maar daar hadden we de energie niet meer voor, tijd om te dalen. Het eerste deel passeerde nog langs enkele mooie meertjes, doorheen een bos en dan langs het trekkers-kamp. Hier kan je dan, mits je er het geld wil aan geven, vervoer regelen naar Sarvoda of verder naar Dushanbe. Wij gingen wandelen. Het was wandelen op de weg, maar dat maakte de omgeving er niet minder op. De hele tijd wandelden we door het dal, aan de oever van een kronkelende rivier. Dat soort rivier, met helder water in een groene bedding, dat was wat ik me ook van de Pamir herinnerde, het stuk van Tadzjikistan waar ik wel al eerder was, en het stuk dat ik het mooiste vond. De wandeling was wel lang, gaandeweg kwam er ook iets meer bewoning en vooral ook mensen die met hun oogst bezig waren. Dat wil ook zeggen dat je al wel eens uitgenodigd wordt voor een kopje thee, niet dat je daar dan altijd op in gaat. Een jonge kerel komt het uur vragen, en wat zonnebrandolie, tja. De vermoeidheid was nu ook steeds duidelijker, zelfs bij het zachte dalen. Deze wandeling had gerust de helft korter mogen zijn. Maar, het was toch ook weer iets anders, iets meer kleur, uitzicht op andere types van bergen, mensen aan het werk in de velden, af en toe een huis, en verderop zelfs een paar dorpjes. Ondertussen sneed de rivier scherp door het dal, het water was onstuimig. Het was tijd voor nog een theetje, maar hier in Tadzjikistan is alles wat geen natuur is eigenlijk behoorlijk mini. Dus dorpjes zijn hier ook niet groot en het is dan ook niet zeker dat er ergens iets cafee-achtig zal zijn. We vragen het iemand en we worden meegenomen naar een guesthouse, veel van zeg zijn ze niet maar alles word klaar gemaakt met brood, thee, koekjes, fruit van de bomen, ... Hoeveel ons dat gaat kosten is niet duidelijk, maar goed, het is lekker. En wat blijkt, niks, het kost niks. Achteraf hebben we bijgeleerd dat we wel degelijk iets zouden moeten geven, ze vragen het niet vanwege hun idee van gastvrijheid, maar voor ons is dat niet te vatten, we nodigden onszelf eigenlijk uit... maar goed, Sara gaf een dure snoepreep van België, die namen ze aan, het geld niet, we hadden misschien meer moeten aandringen. 

De laatste loodjes wegen het zwaarst, eigenlijk was de wandeling voorbij, het was enkel nog de laatste tien kilometer tot aan de hoofdweg en daar dan vervoer zoeken om verder naar Dushanbe te reizen. Iskenderkul, daar waren we uit, dat gingen we overslaan, we hadden de mooie meren al gezien, de grote toegankelijke versie gingen we dan maar overslagen. Maar daar waren we nog niet, het begon te wegen. En als het echt begint te wegen, dan kan je wel eens sjans hebben... iemand die spontaan stopt en ons meeneemt, dat kwam net op tijd. Hij dropte ons af aan de hoofdweg waar passagiers en gedeelde taxi's elkaar zouden vinden. Tadzjikistan is een land dat zijn toeristen nog leert kennen, ze hebben door dat het soms geld kan opleveren maar niet iedereen vindt dat OK want we zijn ook hun gasten. De discussies die er ontstaan zijn dan ook niet zelden over geld, nadat locals ons de gangbare prijs vertellen en taxi chauffeur daarvan het dubbele vragen. Maar ook de locals moeten telkens weer hun prijs afdingen, het is er niet simpel. Ik snapte er niet veel van, maar ook zij geraakten eigenlijk niet goed weg, overal staan dan mensen te onderhandelen. Een italiaanse toeriste werd ook gedropt en zij was vergezeld van ne local, uiteindelijk werd het bij hun 40, ook voor ons, maar wij bedankten, wij zouden voor 30 gaan, en dat lukte dan plots wel, en dan hebben wij die locals er nog bijgehaald, vreemd genoeg leek het alsof die anders niet werden meegenomen, nu ja, ik zal het misschien niet allemaal begrepen hebben maar ik denk dat we uiteindelijk aan ne goeie prijs zijn weggeraakt, meer dan het dubbele was ons ook gevraagd. Er is heel wat dat we hier niet begrijpen. Vrachtwagens staan dan wel stil tijdens de dag vooraleer bepaalde wegen in aanleg op te gaan om het asfalt te laten afkoelen maar heel wat auto's rijden gewoon over de pas gelegde asfalt en maken zo heel wat werk kapot, wegen zijn hier al suboptimaal van het moment dat ze officieel in gebruik worden genomen. Maar ok, voor ons maakt dat niet uit. Er verandert ook wel wat, de tunnel van hel zoals ik me die herinnerde van vorige reis, ook zo beschreven in gidsboeken, was toch al heel wat beter uitgebouwd, de weg was OK, de bergen er rond mooi, maar alles gaat hier traag, ook op de hoofdweg in goeie staat. Uiteindelijk kwamen we in het donker aan in Dushanbe, alweer een lange dag achter ons. Onze chauffeur probeerde nog wat extra geld van ons vast te krijgen om ons in het centrum af te zetten, met valse argumenten alsof de flikken anders zouden beboeten en zo... alsof dat ons extra geld dat zouden veranderen, maar hij was uiteindelijk sympathiek genoeg om het ook gratis te doen... we stonden zo in het donker, in Dushanbe, een stad, een echte stad. 

Laat aankomen in een stad heeft doorgaans wel iets vervelends, tenzij je er niks mee inzit een taxi in te springen en de prijs van eender welk hotel te betalen. Nu, dat is niet mijn ding. Ik had wel een idee over waar we naartoe moesten maar hier was het de eerste keer dat het echt vervelend was dat mijn tablet ondertussen stuk was. Ik had namelijk enkele adressen op mijn tablet staan, en ik was van plan er met mijn GPS naartoe te wandelen. De italiaanse was hier al geweest en heeft dan maar de Wifi van haar vorig hotel gebruikt. Het was zo wel effe zoeken, de Italiaanse draaide terug naar haar hotel van ervoor, wij gingen alleen door, dat was prima, het was niet echt iemand waar ik vriendjes mee zou zijn, maar goed, het was donker, we waren in een stad, we moesten nog eten, het zou goed zijn als we er snel zouden geraken. Als je dan de weg vraagt, dan wandelen ze ineens mee, wel niet naar het juiste hostel maar goed, daar kregen we de juiste informatie en geraakten we wel in de juiste hostel. Een beetje afdingen op de prijs van een kamer, een prima kamer met douche, en nog effe een wandelingetje om iets te gaan eten... en een pint te gaan drinken. Ik heb er nog een gedronken. Jawel, ook deze dag liep weer prima af. Moe, maar toch nog op tijd voor een lekkere maaltijd in een restaurantje met een frisse pint bier erbij konden we wat napraten over onze eerste week, een week waar het doorgaans erg vlot liep, met wandelingen die echt de moeite waren, gastvrije mensen, en soms ook anderen, klaar om ons ook eindelijk nog eens te wassen in een echte douche en te slapen in een echt bed, dat was voor mij de eerste keer sinds ik vertrokken was in België. Ik zou die nacht niet echt goed slapen, misschien was ik iets te diep gegaan die dagen ervoor, maar het deed wel deugd. Klaar voor week 2.