<!DOCTYPE html>
<html lang="en">

<head>
<link type "text/css" href="../cyborg/bootstrap.css" rel="stylesheet">
<link type "text/css" href="../cyborg/modify.css" rel="stylesheet">
<link type "text/css" href="../cyborg/font-awesome.min.css" rel="stylesheet">
<link rel="shortcut icon" href="../img/$favicon.ico" type="image/x-icon" />

<title>2017: Central Asia again</title>

</head>

<body>

<div class="container">

	<div class="col-md-9">
	<br/>
	<br/>

		<p>Van Dushanbe tot Murghab via de Wakhan</p>

		<p>Wakker worden in Dushanbe. Het was geen goeie nacht, onrustig, maar wel in een goed bed, proper, en in de ochtend zo de douche in. En daarna, ontbijt, inbegrepen dus met de andere toeristen. Ook dat was nog eens plezant, al ben ik daar dikwijls niet de grootste fan van. Maar hier zijn de toeristen soms wel interessant, het is dan ook geen land waar iedereen zomaar naartoe komt. Het zit hier vol met fietsers en motorrijders, van die gasten die de Pamir doorsteken, vooral met de fiets moet je daar wel een tikkeltje speciaal voor zijn. Wat ook opvalt is dat hier de gemiddelde leeftijd ook iets hoger is, niet de twintigers die hun eerste grote reis doormaken maar eerder eind dertigers, tot zelfs gepensioneerden. Er zit duidelijk een orde in reizen, zuid-oost Azië is daarbij toegankelijker en lokt dan ook veel jong volk terwijl Centraal Azië, niet in het minst Tadzjikistan, toch heel wat minder toegankelijk is als eerste reis, en daar zie je dan ook het volk dat al heel wat reis-kilometers op de teller heeft staan. En omdat ik hier al was geweest, vijf jaar eerder, had ik natuurlijk het voordeel dat ik ook iets te zeggen had, ik kan vergelijken, ook met de omliggende landen. Het is ook een plaats om informatie in te winnen. Het idee van toch ook tot in Langar, in de Wakhan, door te reizen kreeg nu wat meer vorm, vijf jaar geleden heb ik het niet geriskeerd omdat het blijkbaar moeilijk is om er te geraken en soms nog veel moeilijker om er weg te geraken. Er is niet veel transport, en daarbij kennen de Tadjieken het toeristengeld ook, zij weten als je daar staat dat je zal betalen om er weg te geraken. Maar blijkbaar is het nu gemakkelijker, zo bevestigde een Brit die er ook net was doorgereisd, althans tot in Langar was er meer vervoer. </p>

		<p>Rustdag, na het ontbijt was het eigenlijk een dag dat niks moest, gewoon wat rondhangen. Dat was eigenlijk wel een beetje nodig, na al dat wandelen in de bergen, en ook die lange taxi ritten niet vergeten. Een deel herkende ik nog, de grote Rudaki straat, van het park tot het station, maar het moet gezegd, iets verder leek het toch ook een stad in wording, veel nieuwe gebouwen, grote en spectaculaire gebouwen, overdreven luxe, terwijl je toch net door een ruraal en vrij arm deel van het land hebt gereden. Misschien was dat wel wat ik van Dushanbe overhoud, het is de plaats waar is wat de andere regio's moeten missen, er wordt met geld gesmeten, allemaal ter ere van de rijken, met in het bijzonder de president wiens kop je hier overal ziet hangen. Het is misschien nog niet zo erg als de personencultus die ze in Turkmenistan of Noord Korea wisten op te bouwen maar je ziet hier toch onmiddellijk rond wie het hier allemaal draait, wellicht een beetje zoals dat in Oezbekistan is. Er is dus geld, veel geld, je ziet het wel pas in de grote stad. Er zijn ook winkels met heel wat spullen die voor de rijken zijn, al is het natuurlijk nog geen Rome of Parijs, verre van. We zijn dan maar gaan zoeken om eventueel een andere tablet te kopen, het marktje over, een toeristisch hoogtepunt volgens de toeristische brochures en wellicht nog wat authenticiteit, en er was ook nog wat andere bezigheidstherapie. Veel valt er eigenlijk niet over te vertellen. De zon scheen, dat doet het hier elke dag, en de zon brand. Niet veel om handen, dat bleek ook in het culturele centrum waar we ons wilden informeren. Gewoon veel wegenwerken, ah ja, en zon. Gaandeweg wandelden we een beetje uit het centrum, naar het strand, dat hebben ze daar dus ook, niet aan de zee, dat hebben ze niet, maar aan een meer, uiteraard met de nodige plastic verpakkingen die daar drijven. Het moet echter wel gezegd, het is er eigenlijk behoorlijk netjes, misschien smijten ze echt niet veel op de grond of er verschijnt 's nachts een leger om dat allemaal op te ruimen... wellicht het eerste, en dat is toch wel aangenaam. Maar het kan beter. </p>

		<p>Ondertussen was ook onze uittocht geregeld, tijd om er weer in te vliegen. De luiheid zorgde ervoor dat we een ticket richting Khorog boekten in de hostel, dus de dag erna na het ontbijt zouden ze ons komen oppikken en naar het taxi station brengen waar we dan zouden overstappen in een 4x4 voor de lange rit naar de hoofdstad van Badakhshan, waar de Pamir ligt. Dat doet dit soort rustdagen met je, de rust na de activiteit maakt lui. Met het vooruitzicht van in een kleinere stad terecht te komen en daarna zelfs in mini stadjes was het ook zeker nog eens de moment om nog eens iets te gaan eten, dus voor mij werd het een lokaal gerecht met vis, was lekker, maar overkill aan vis, en daar dan een paar pinten bij. Het bier is hier niet zo heel erg lekker, een beetje zonder pit, maar het is niet slecht en zeker wel OK om eens iets fris te drinken. Die restaurantjes, die zien er zo een beetje meer upmarket uit, als je het bekijkt met westerse ogen, toch als je niet van te dichtbij kijkt, heel wat stoelen misschien onderdelen, maar ondanks die look lijken het mij echt wel de meer basic eetgelegenheden. Doorgaans kan je er buiten zitten, binnen, of in een airco-ruimte. Er zijn ook wel nog plaatsjes waar je hot dog kan krijgen, en ook kebab, maar die ene kebab die we aten was eigenlijk de moeite niet. 's Avonds hingen wat mensen rond in de parken, veel is er niet te doen, moslim landen zijn uiteraard niet het toonbeeld van uitgaansleven, maar dat is voor ons tegenwoordig ook alles behalve een probleem. Nog een nachtje in de slaapzaal, en dan naar de 4x4 parking. Daar is het uiteraard nog effe wachten, tientallen 4x4's staan daar geparkeerd, bagage wordt op het dak geladen, mensen hangen rond, een drukte, veel volk dat hier vertrekt naar Badakhshan. Wij hadden het eigenlijk wel getroffen, met ons twee vanachter in de auto, op de achterbank. Voor ons zaten drie vrouwen waarvan er eentje in de VS had gestudeerd, ze sprak dan ook Engels wat altijd handig is. Nu had ze een koffiebar in Khorog, een stadje dat daar wellicht nog niet klaar voor was. Vooraan zat nog een passagier, naast de chauffeur. Ik herinner mij alvast vroeger dat we met drie vanachter zaten, heel wat minder aangenaam. Vooral omdat ik met mijn knieen sukkel was dit echt wel een meevaller, het was daar wel smal maar we konden zijwaarts zitten. Het zou een lange rit worden, heel lang. </p>

		<p>Het duurde niet lang vooraleer we uit de stad waren, en dan beginnen de heuvels, weinig groen en veel rots. De wegen waren ook snel in slechtere staat, en ondanks dat er al heel wat verbeterd was, het was nog altijd duidelijk waarom een 4x4 hier toch wel te verkiezen was. De noord-route zou nog erger zijn dan de zuid-route die wij namen. Dat wil zeggen dat je gerust 12 uur onder weg bent. Af en toe passeer je een dorp, een stadje, een meer, bergen... hier heb je van die wegrestaurants waar veel volk komt eten, goedkoop is het nochtans niet, en als ik mijn medepassagier moet geloven, lekker ook niet... en halverwege kom je aan de rivier die het land scheidt met Afghanistan, iets na Kulob. Vanaf dat punt begint een eindeloze rit met rechts van je een rivier en aan de overkant een muur van bergen. Af en toe gaf dat bijna magische beelden, als je in de verte een brommertje, of truck zie rijden, nietig ogend op de bergwand, ergens halfweg, bijna zwevend. Dat zijn momenten waarop je beseft dat het jammer is dat je daar niet de tijd krijgt en het materiaal hebt om er een foto van te nemen, een muur met daar middenin iets. Sporadisch zie je dan ook aan de andere kant iets wat op een dorpje lijkt, of een paar huizen. Uren verdwijnen, het uitzicht blijft hetzelfde. Je hebt misschien wel het gevoel dat je snel rijdt, maar eigenlijk gaat het over 50 per uur, dus dan weet je dat de 400 kilometer langs de Afgaanse grens je een 8-tal uren zou bezighouden. In het donker kwamen we aan in Khorog, de hoofdstad van de autonome regio GBAO en het culturele hoogtepunt ervan, wat dat ook zou mogen voorstellen. Nooit ideaal van ergens toe te komen als het al laat is, ondertussen toch al rond een uur of 9. Dus, dan moet je nog iets vinden om te slapen, en de hostel van de broer van de chauffeur, als dat de broer was, dat overtuigde niet. Daar niet zover vanaf, daar kregen we de prijs ietwat gedrukt, OK voor een nachtje, en dan nog iets gaan eten, stel je hier niet echt een stad bij voor, om 9 uur is het hier grotendeels verlaten en wat er open was om te eten was echt niet zo lekker. Tijd om te gaan slapen, niks anders te doen.</p>

		<p>In Khorog was ik uiteraard ook al geweest, dus voor mij hoefde het hier niet al te lang te duren. De lokale markt houdt wel een half uurtje bezig, en het restaurant daar in de buurt was zeker een succes. We hadden tijd, want we hadden onmiddellijk vervoer gevonden naar Langar, maar die zou pas in de namiddag rond 3 uur vertrekken. Meestal hang je rond waar de taxi's staan, wachten op mensen, tenzij je een gsm hebt en dan kunnen ze je bellen als het tijd is om te vertrekken. Maar nu was het duidelijk, vertrekken om 3 uur. Hij zal ons ongetwijfeld iets extra hebben aangerekend. De auto zat ook niet vol. Nog even ergens langs, god weet waarom, er wordt wat over en weer gebeld, er wordt wat gepraat, en wij vragen ons af waarom dat in de voorbij 3 uren al niet had geregeld kunnen worden. Maar OK, dat is nu zo. En dan, iets verder, eten, vreemd, je komt net van de markt waar je uren hebt gestaan en dan ga je in een klein weg-restaurantje eten, minder keus, mindere kwaliteit, meer geld, ik snap dat allemaal zo goed niet, maar de meeste mensen eten wel iets. De WC, tja, daar stel je je best ook niet te veel bij voor. Wat je hier in Tadzjikistan aan de hand kan hebben, bij Sara was dat zo, je zet je met je blote kont boven een gat om je te ontlasten, en er komt gewoon leukweg een andere vrouw naast je zitten, boven dat andere gat. Samen naar toilet gaan, de vrouwen doen dat in het Westen ook, maar hier doen ze dat wel heel letterlijk. Het zijn van die dingen die reizen in Tadzjikistan toch wel een uitdaging maken voor de meeste mensen die het Westen gewend zijn. Terug de auto in, geen 4x4 ondanks de toch wel moeilijke weg. Aan een controlepost moesten we onze papieren laten zien, de eerste keer dat effectief werd nagegaan of ons visum voor de regio wel in orde was, blijkbaar kan je tot in Khorog geraken zonder. Het waren vriendelijke gasten. Af en toe kwam er een passagier bij, of viel er eentje weg, telkens werd er betaald. Dat is hier zo, in een regio met amper vervoer, daar spelen de mensen taxi voor elkaar. Het maakt ook onze chauffeur wat minder sympathiek, vanuit ons oogpunt, als je een arme jonge moeder met haar kinderen laat betalen, er ging een discussie aan vooraf, maar het is nu eenmaal zo. </p>

		<p>Vanaf Khorog tot in Langar was net zoals de dag ervoor de rivier en Afghanistan aan de rechterkant te zien. Ik was 5 jaar geleden tot in Ishkashim geraakt, wel, ietsje verder, maar dit keer zou het nog een 5 tal uur verder zijn, 150 kilometer of zo. Het werd echter donker, dus heel erg veel hebben we er niet van gezien. 's Avonds laat was het pikkedonker toen we aankwamen, op een steenworp van Langar. We konden er blijven bij de chauffeur en zijn familie, dus eerst een kamertje in orde brengen, wat matrasjes op de grond, tafeltje opzij met wat eten erop... toch wel een plezante stijl, het past bij mij, multifunctionele kamers waar je gewoon ergens een kast hebt met daarin matrasjes om op te zitten of om op te slapen, en dat is het dan. Onze vriend de chauffeur, Beknazar, kwam nog efkes langs met de vodka, tja, islam en alcohol, het is niet overal even duidelijk, en daarna slapen. De ochtend erop nog een ontbijtje, enkele foto's van de familie en we konden weer verder. Ik had onze chauffeur 70 Somoni aangeboden, maar tot mijn verrassing had hij eigenlijk liever meer gehad. Ik verschoot daar een beetje van, er was niet over geld gepraat en op zich was dat een faire prijs rekening houdende met wat we ervoor in een hotel betaalde. Nu ja, hij vroeg een beetje extra en ik wuifde dat weg. Ik ging ervan uit dat we zowiezo al meer dan de prijs hadden betaald om er te geraken met hem. De moeder des huizes, zijn moeder, vroeg ook geld, toch een beetje anders dan dat we in de Fann gewend waren, dus ik liet haar weten dat we al aan de chauffeur hadden betaald. Zo draait het gevoel wel eens, van het gevoel van dankbaarheid vanwege de gastvrijheid naar een gevoel van ontgoocheling omdat het allemaal voor het geld was. We mochten ook terugkomen na onze wandeling, dat liet Beknazar nog weten, binnen twee dagen zou hij terug rijden naar Khorog, goed voor hem als we mee zouden gaan. In ieder geval, het bleef een fijne ervaring, je slaapt er zoals zij slapen. De WC is buiten, de hond loopt mee om ervoor te zorgen dat er geen twee mensen tegelijk naar de WC gaan, echt afgeschermd zit je er amper, allemaal heel erg basic. Het is ook een wandelingetje van een paar tientallen meter, niet om de hoek, langs een zandpad. Al hebben we ervoor betaald, het blijft een ervaring in het leven zoals het is, ergens in het diepe zuiden van Tadzjikistan.</p>

		<p>In de ochtend is Beknazar met zijn zoon vertrokken naar Vrang, een nabijgelegen dorpje, en wij zijn naar het nog dichterbij gelegen Zong gewandeld om er de berg op te gaan op zoek naar een plekje middenin de bergen om er onze tent op te slagen. Eerst het dorpje door, de spieren spanden aan, het was onmiddellijk steil de helling op. Groot zijn de dorpjes hier niet, een winkeltje, tankstation, iets dat op een gemeentehuis moet trekken, een heuvel met wat huisjes op, je wil hier echt niet te lang vastzitten. Bij vertrek hebben we nog efkes een babbeltje gemaakt met wat toeristen die een auto hadden gehuurd in Kyrgyzie. Dat was ook ooit bij ons opgekomen, het geeft veel extra vrijheid om te gaan en staan waar je wil, maar het is duur, en uiteindelijk verlies je ook heel veel vrijheid omdat er een grote tijdsdruk op zit, zij gingen niet de berg op, ze hadden 9 dagen om van Osh tot Khorog te geraken. Wij hadden tijd, en als je reist zoals ons, hier, dan kom je zowiezo in een soort van onthaasting terecht, alles duurt hier lang, wachten is een deel van hier zijn. De wandelingen, dat was iets anders, dat was afzien, al viel dat deze wandeling wel mee. Het uitzicht was vooral richting Afghanistan met in de verte de pieken van de Hindu Kush, tot helemaal in Pakistan. Langar zelf was ook te zien, in de verte, ook maar een klein dorpje, eigenlijk is het altijd weer duidelijk, hier ben je voor de natuur, niet voor de steden en dorpjes, zonder ze te willen bezoeken spendeer je meestal meer dan genoeg tijd in ze simpelweg om er terug weg te geraken. De wandeling zelf was voor de rest niet de meest spectaculaire, tot op 4000 meter naar Engels Peak Meadows waar er wat herders waren en een drietal Duitsers, iets ouder dan ons, die er in slaagde van daar meer dan een dag rond te hangen. Nu ja, ze hebben dan ook met een ezeltje kunnen rijden en zo. Dat is niks voor ons, ik vond het al vervelend dat we er voor 4 uur al waren, dan moet je daar nog rondhangen en niks doen. Nu ja, de gids van die Duitsers was wel cava om efkes mee te babbelen, en we hebben eens gezien hoe ze vuur stookten met de strontjes van de plaatselijke dieren. Ik ben nog efkes tot op het einde van de wei gegaan, richting Engels Peak en dan zijn we in onze tent gekropen. </p>

		<p>De tocht naar beneden ging alvast veel vlotter dan die naar boven. En dan sta je daar in het dorp, Zhong, niks te zien, wel een paar auto's en busjes maar niks dat op vertrekken stond. Het leven staat hier een beetje stil, een paar ouwe mannen die daar wat rondhangen, en af en toe komt of gaat er wel een auto maar nooit ver genoeg om ons effectief mee te nemen. Een oud manneke had ons ogenschijnlijk onder zijn bescherming genomen en signaleerde dat het wel in orde zou komen. Er waren er al komen vragen of ze ons niet moesten brengen maar dat was dan altijd tegen een heel stevige prijs, heel stevig. Er was er ene waar de prijs nog een beetje meeviel, maar toch. Nu, dat oud manneke stapte daar blijkbaar ook in. We waren het nochtans niet eens met de prijs. De burgemeester van het dorp moeide zich er ook mee, het zou echt wel de prijs zijn. Veel onderhandelingsruimte heb je natuurlijk niet, tenzij je wil blijven wachten. Uiteindelijk zijn we dan toch maar ingestapt, voor een tochtje tot in Vrang, niet zo heel veel verder. Daar zou het dan veel simpeler gaan, zo werd ons toch voorgehouden. Wel, ben ervan overtuigd dat we teveel betaalde, en van dat makkelijker weg geraken uit Vrang was duidelijk helemaal geen sprake, nog kleiner en onbenulliger. Iets gaan eten daar, en dan zie je van die kerels zitten achter een gordijn in een soort van box, wel, je ziet ze dus niet zitten, en daar worden dan de flessen vodka naartoe gebracht. Wij hielden het bij een duur soepke. Dan de baan maar op, het was nog altijd een 15 tal kilometer, in theorie wandelbaar... dus waarom niet. We werden ook gesterkt in deze optie door een jong koppeltje Franse toeristen die aan het uitrusten waren na hun tocht in de tegenovergestelde richting. En zo een wandeling heeft ook voordelen, zo neem je de natuur rondom veel beter op, alles gaat een pak trager. En het is daar behoorlijk mooi, een kronkelende brede rivier, met kleine eilandjes waarop soms ook koeien staan, en daarachter Afghanistan. Soms waren er zelfs duintjes te zien, voor het water. De hoge bergen erachter, erg mooi, maar het duurde wel lang, heel lang. En het liften lukte ook niet, amper auto's. Dus sloften we maar verder over de stoffige weg. </p>

		<p>Op de berg rechts van ons de overblijfselen van een fort, we waren dicht bij ons einddoel, het dorpje vlak bij Bibi Fatima. In principe zouden we steil de berg op kunnen wandelen, het zou ons een hoek schelen, maar de oude man die ons de informatie gaf suggereerde dat het misschien niet heel onverstandig zou zijn van toch verder te wandelen naar het dorp en dan daar de weg te volgen. We waren al behoorlijk moe, eerst de daling van een drietal uren en dan na de taxirit ook nog eens een tweetal uren sloffen in de zon. Dus, toch maar door. Daar nog wat discussiëren tegen iemand die daar in de wei stond te werken waarvan de vader een homestay had, en zo was dat ook geregeld, enkel eerst nog de berg verder op. Hier is het dikwijls naar boven of naar onder. We kregen daar een kamer, was wel OK, en volgens die kerel hadden we nog tijd om even op en af te gaan naar de natuurlijke warmwaterbron, Bibi Fatima, ideaal voor vrouwen om vruchtbaar te worden. We moesten wel om 7 uur terug zijn voor het eten. Eigenlijk kwam dat prima uit, dan waren we daar ook vanaf en konden we de ochtend erna onmiddellijk proberen verder te liften naar Ishkashim. Het probleem was natuurlijk dat het al laat was, en hij toonde ons wel een binnenweg, maar die was steil, en de vermoeidheid was stilaan toch wel behoorlijk voelbaar. Op de vermoeidheid na was het tochtje wel OK, met zicht op de Hindu Kush, af en toe door de struiken en langs kleine paadjes, een alternatief voor de kronkelende hoofdweg. Onderweg passeerden we het fort, maar daar hadden we geen tijd voor, en ondanks dat er meer van recht stond dan het fort dat ik hier in de omstreken vijf jaar geleden gezien had was het niet iets dat ik niet zou kunnen missen, van zoiets zie je wat het is van op een afstand. Toen we dachten dat we er bijna waren, was het toch nog verder, het bleef maar duren, gelukkig dat het laatste deel niet meer bergop was. Sara kon bij de vrouwen een bad nemen, dat is hier om de beurt, ik moest dus wachten tot de mannen zouden binnengaan. Jammer voor mij, Sara was al een tijdje weg toen de mannen binnengingen in de tweede badruimte, ik had nog al de spullen vast, dus effe wachten, en toen Sara buitenkwam was het eigenlijk te laat want we werden om 7 uur verwacht voor het avondeten, tja, dan maar vuil naar huis, nu ja, ik heb dan ook niet moeten betalen voor het bad zoals toeristen dat hier doen. </p>

		<p>Het is best wel populair, dat bad. Dat is niet in het minst zo voor jonge vrouwen. Kinderen krijgen is hier uiterst belangrijk. Naar verluidt is het hier zo dat als je nog niet zwanger bent een viertal maanden na de trouw dat de ouders al vragen beginnen te stellen, je kan je voorstellen hoe vervelend het is als het niet lukt. Sara sprak dan ook met vrouwen die van ver kwamen om hier een hele week in het water te komen zitten. Eigenlijk, als je erover nadenkt is dat behoorlijk triest, ze steken daar dan al die tijd in terwijl het de problemen niet gaat veranderen. De druk is enorm en zal dan ook blijven. Er was daar, zo laat op de avond, nog behoorlijk veel volk, ik weet niet of ze allemaal van ver kwamen maar waarschijnlijk zaten er zo dus wel een aantal tussen. Sara viel het alvast op dat ondanks alle verschillen de vrouwen er daar, naakt samen in het badhuis, zo uitzien zoals bij ons. Het grote verschil zit wellicht vooral in hoe ze in het leven staan. Zelfs de meer progressieve vrouwen hier zal je waarschijnlijk niet horen suggereren dat een leven zonder kinderen een optie is. Geen kinderen kunnen krijgen, tja. Of het hebben van kinderen nog altijd een economisch voordeel is in Tadzjikistan, dat weet ik niet. Je ziet wel kinderen werken maar er gaan er toch ook heel wat naar school. De eigenaar van onze homestay had zo een paar kinderen te onderhouden aan de universiteit. Hij was er maar wat fier op. Zoals dat in veel gezinnen is zat er ook wel een zoon of dochter in Rusland, gigantisch hoeveel mensen hier uitwijken naar landen waar het meer verdient. Met een loon van 200 euro als leerkracht doe je natuurlijk niet zo heel erg veel. Maar bij dit gezin denk ik dat het nog goed meeviel, ze hadden allemaal gestudeerd of studeerde nog, bij veel andere gezinnen is het veel minder rooskleurig. Ook onze vriend Beknazar, de chauffeur, moest zijn kinderen door de universiteit loodsen, en waar hij leefde, toch wel een beetje op de rand van de beschaving, daar is geld verdienen geen evidentie lijkt me. </p>

		<p>De ochtend erna, aan de kant van de weg staan en wachten. Het ging heel erg moeilijk worden, want het was zondag. Als je reist zijn landen met een 'zondag' echt niet aangenaam, je hebt daar als toerist geen boodschap aan. Ook in Belgie is dat een probleem, weliswaar tegenwoordig in mindere mate. Maar blijkbara in deze regio is zondag een beetje problematisch, hier zijn het volgelingen van Aga Khan, de vertegenwoordiger van de Ismaili's, een type van moslims. Amper vervoer op de baan, erg vervelend. Ik denk dat we echt wel geluk hadden met de auto die ons meenam. Voor een correcte prijs zijn we uiteindelijk tot in Ishkashim geraakt, nu ja, dan sta je daar, daar is het uiteraard ook zondag, geen fuck te beleven. Er zaten een paar Polen, met een paar grote jeeps, van plan om naar Afghanistan te reizen, het zou hun 1000 dollar kosten, ik snap dat niet maar er zijn toeristen die met geld uitgeven voor hun checklist af te vinken geen enkel probleem hebben, soit, zij hingen hier wat rond. Voor de rest was er niks, dus, dan zijn we maar aan de kant van de weg gaan staan, wie weet komt er toch nog iemand voorbij. Het duurde wel een tijdje, en ondanks dat dit de grootste stad in de regio was, leek het hier bijna volledig dood. Af en toe reed er een auto op en neer, en hier en daar wandeleden wat mensen, en dat was het dan. Tot, tja, tot er een auto langs kwam, en wie was dat... Beknazar. We konden er nog bij, al was hij niet helemaal gelukkig met ons afbieden dat al iets scherper was dan de eerste keer. Maar net zoals wij hem nodig hadden had hij ons nodig. Hij is dan nog efkes bij de familie langs geweest, en dan zij we bij al de jonge meiskes in de auto gekropen, hij bracht ze naar Khorog waar de universiteit was, zijn dochter was er eentje van. Ik moest vooraan in de auto. Het was de terugweg, dus we wisten wat er zou komen, de rivier lag nu gewoon aan de andere kant. Af en toe passeerde een fietser, een keertje kwam er een toerist met zijn zwembroek de berm uit, blijkbaar is ook daar een warmwaterbron. Onze papieren nog laten controleren, dat hadden we twee dagen geleden ook moeten doen, en na vier uren stonden we terug in Khorog, goed op tijd. Er was maar 1 minpunt, ook in Khorog was het zondag.</p>

		<p>Zondag dus, niks te doen, niks open, wel, bijna niks. Er waren een paar standjes op de markt die open waren, maar bijna niks. Bij een houten huisje waar je normaal heel simpel eten zou kunnen krijgen waren ze uitverkocht, die werkten dus wel op zondag maar niet meer in de late namiddag. Maar, niet getreurd, ze schept daar wat plov op een bord met een zakje errond. Er zat wel geen vlees bij, maar het was eten. Het zat al in een plastic zak, waarschijnlijk om mee naar huis te nemen of weg te gooien, wie zal het zeggen, maar wij kregen dus wat mee, inclusief bord. Jawel, breng het morgen maar terug. Grappig. En zo hadden we toch nog wat eten, gratis, al was het uiteraard niet hetzelfde als een verse plov van het restaurant waar we normaal gingen. En daarna, wat doe je dan. Internetten bijvoorbeeld, als er toch niks anders te doen is, maar wat blijkt, internet lag plat. Internet ligt hier wel meer plat, en vooral als dat tijdens het weekend gebeurt heeft dat als gevolg dat het wel eens een tijdje kan duren vooraleer het terug in orde is. Dus, met andere woorden, waarschijnlijk die dag ook geen internet. Wel hadden we al vervoer geregeld voor de volgende ochtend, naar Murghab, diep in de Pamir, dat lukte omdat een chauffeur zelf de hotelletjes afging op zoek naar klanten. We kenden ondertussen de echte prijs en kregen die na een beetje aandringen ook. Die prijs waren we te weten gekomen in het park, waar de toeristische dienst huishoudt. Het helpt als je al prijzen kent vooraleer je moet beginnen afbieden. Dat park was zo wat het enige plaatsje waar nog wel wat mensen samenkwamen, maar ook dat was beperkt. Ik vraag het me toch af, waar zitten die mensen, het is niet dat er niemand is, en sommige mensen zijn aan het werk, dus het mag, maar toch zijn er zoveel mensen simpelweg niet, nergens te bespeuren. De winkel waar ze vodka verkochten was gelukkig wel open, dat is dan het enige dat je nog kan doen. En wachten, ook na het opstaan die ochtend, nog eens wachten, wachten op een chauffeur die blijkbaar simpelweg niet kwam opdagen. Die kerel van Kyrgyzie die ons de dag ervoor ronselde liet niks meer van zich weten, dus zijn we uiteindelijk pas laat gaan zoeken naar een andere taxi. Dat was dus wel klote. Normaal was alles geregeld, maar hij zal een groep gevonden hebben die meer willen betalen. Voor ons vooral vervelend omdat we zo nodeloos veel tijd hebben verloren en dan bij de taxi's ook nog eens heel lang moesten gaan wachten. Waarschijnlijk waren de meesten al weg, en de auto was nog niet vol, wie zou er nu nog komen, je zou dan pas 's avonds laat in Murghab aankomen.</p>

		<p>Als je met de fiets rijdt heb je dat allemaal niet. Een belgisch koppel dat we de dag ervoor in het park tegenkwamen was hier met de fiets. Maar je moet het maar doen, en ik denk ook dat zij het niet meer zouden doen. Het rijden op deze wegen is echt wel behoorlijk zwaar, grote hoogte, slechte wegen, veel stof. Maar je kan wel vertrekken wanneer je wil. Wij dus niet, we hebben daar twee uren staan schilderen. Er zat wel al volk in de auto, maar het was niet duidelijk of die nu eigenlijk passagier waren of niet. Vermoedelijk was de dochter van de chauffeur een soort van passagier bij gebrek aan beter. De man van de dochter zat er ook bij, maar die moest helemaal tot in Murghab met zijn collega. Het duurde en duurde, en hij kwam ook nog eens polsen of wij niet iets meer zouden willen betalen. Uiteindelijk is hij dan toch maar vertrokken, de dochter ging ook mee, en nog een oudere kerel die niet tot op het einde meeging, misschien heeft die gewoon de volle pot betaald omdat wij daar niks extra wilden geven. Eindelijk weg denk je dan, maar dan zie je dat het hier erg traag kan gaan, en dat ligt niet enkel aan de slechte staat van de wegen. Eerst stopt die kerel ergens om blijkbaar een babbeltje te slaan. Een dorpje verder verzeilen we ergens in iemand zijne tuin, daar staan ze dan ook nog wat te keuvelen, wat daar aan de hand was, wie zal het zeggen. Nog wat verder stonden we uiteindelijk ergens in een minidorpje, ergens achterin, waar hij woonde. Zijn dochter werd afgezet, maar uiteraard, eerst gingen ze nog wat keuvelen, de man van de dochter verdween ook mee met de rest voor een tijdje. We waren ook uitgenodigd om iets te gaan eten maar wij wilden verder, het zou donker zijn als we toe zouden komen en we zouden in het donker een deel missen van de pracht van de Pamir. Maar OK, de chauffeur is baas, niks aan te doen, wachten. Nog iets verder moest hij plots weer stoppen, blijkbaar cigaretten kopen, dat had hij zeker eerder nog niet kunnen doen, en uiteraard een praatje maken. Het werd zo behoorlijk absurd. Ook durfde hij, zij het kort, te stoppen bij iemand die daar toevallig met de fiets langs kwam, tja... zo ben je lang onderweg. Maar, er is een groot voordeel aan de Pamir, eens je daar volop inzit, dan is het gedaan met de winkeltjes, mensen op de fietst, tenzij de occasionele toeristen, gedaan met bekenden tegen het lijf te lopen, enkel bergen rondom. </p>

		<p>De bergen, wel, daar is niet veel van te zeggen behalve dan dat het behoorlijk spectaculair is erdoorheen te rijden. Omdat je hier al rijdt op een plateau van meer dan 4000 meter is het niet zo dat de bergen hoog boven je uit tornen, het zijn meer grote heuvels, maar de combinatie met het vegetatie-arme landschap maakt het toch behoorlijk indrukwekkend. Iets soortgelijks zie je op sommige plaatsen in de Andes, ook op die hoogte. De weg kan slechter, maar echt goed is het niet te noemen. Soms rijden we simpelweg naast de baan omdat dat blijkbaar beter gaat, ik ga ervan uit dat hij weet waar hij mee bezig is. Rondom zijn er stenen, en zo stijgen we tot 4600 meter of zo. Als je geluk hebt dan zie je wel eens een super marmot, een rosse haarstaaf die hier rondhuppelt, en af en toe zie je dan een boerderij, heel af en toe. Het valt op hoe intriest het er hier allemaal uitziet, niet de natuur, die is sjiek, maar de mensen die hier wonen, de huizen die er staan staan er dikwijls nog maar half en elke auto die ze ooit gehad hebben wordt simpelweg een stuk roest voor de deur. Hier is dus bijna niks en wat er is ziet er oud, kapot, versleten uit. Dan zie je eens een huis, het merendeel zonder dak, stallen, zonder deuren... Stilaan valt de avond, dan wordt het nog triester. Ze leven hier misschien van de ayran die ze verkopen aan die paar mensen die hier langskomen, wie zal het zeggen. Wij werden getrakteerd door de collega op een flesje van die melk. Vers was het best wel lekker, een heel erg herkenbare smaak, de smaak van de kaas die we eerder in Khujand al kochten om ons door de bergen te krijgen. Er zijn ook steden in de Pamir, wel, steden, nederzettingen van meer dan vijf huizen. Eigenlijk zijn die nog triester, nog meer oud, kapot en vervallen rommel bijeen, alles grijs en grauw, amper leven. Alichur was zo een nederzetting. Als je met de fiets passeert dan kan dit alvast een plaats zijn om eens niet in een tentje in de natuur te moeten overnachten. Er is een school en zo, dat wel, maar het is echt wel het einde van de wereld, het einde van de beschaving, van leven. Wij zijn doorgereden, al viel de nacht. </p>

		<p>Veel hebben we dan ook niet meer gezien op onze weg naar Murghab, jammer, toch een uur of zelfs meer dat we zo hebben moeten missen. Maar tja, we zullen er maar vanuit gaan dat het erg gelijkaardig was op wat we al gezien hadden. Opnieuw aankomen als het al donker is, niet tof. Maar OK, erg groot is het niet. Murghab is hier de grootste stad, een stuk groter dan Alichur, maar dat wil nog altijd niet veel zeggen. De chauffeur vroeg waar we wilden zijn, maar tja, het is niet het moment om te gaan shoppen naar goeie prijzen. Ik vraag naar het goedkoopste plaatske, en blijkbaar was dat duidelijk voor hem. Wel, als je goedkoop vraagt, dan krijg je natuurlijk wel iets dat misschien ook niet echt veel waard is. Wat blijkt, we worden gedropt in een truckers huis. In een typisch Tadziekse kamer zitten daar wat gasten te eten. Ik heb dan toch maar eens gepolst bij Sara of ze dat zou zien zitten. Nu ja, er liepen daar ook vrouwen rond, bedienden. Er was ook iemand die een beetje Engels praatte. Ik vind dat soort momenten in ieder geval wel bijzonder. We eten een soepke mee, en blijkbaar zijn ze ondertussen voor ons de slaapzaal aan het uitmesten. De kerels slapen gewoon in de tv-zaal, ik denk dat dat normaal is. Wij kregen een kamertje met daarin vier ijzeren stapelbedjes. In die bedden wil je niet slapen, dat zakt door, dus we hebben de matrassen op de grond gelegd en zo hadden we een prima kamer voor ons. Het licht aandoen, dat was twee draadjes tegen elkaar laten hangen, brandveiligheid, aheum, ik denk dat niet iedereen het hier zou zien zitten. De WC's waren eigenlijk behoorlijk proper, die bij de mannen met een ingemetselde gootsteen als pisbak. Het was al behoorlijk laat, of misschien eerder, we waren na de lange dag van wachten en zitten behoorlijk moe en dat was dan ook het einde van het tweede deel van onze reis. De ochtend erna hebben we nog een ontbijt genomen, een paar eitjes, iets simpels, samen met nog een paar truckers want de meesten waren al vertrokken en dan was het rugzakken aan en beginnen wandelen. Want na er met de auto doorgereden te zijn was het tijd om er ook eens te voet van te genieten.</p>

		<p>W.
		</p>

	</div>

</div>

<br><br>

</body>
</html>