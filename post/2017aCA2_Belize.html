<!DOCTYPE html>
<html lang="en">

<head>
<link type "text/css" href="../cyborg/bootstrap.css" rel="stylesheet">
<link type "text/css" href="../cyborg/modify.css" rel="stylesheet">
<link type "text/css" href="../cyborg/font-awesome.min.css" rel="stylesheet">
<link rel="shortcut icon" href="../img/$favicon.ico" type="image/x-icon" />

<title>2017: Central America again</title>

</head>

<body>

<div class="container">

	<div class="col-md-9">
	<br/>
	<br/>

		<p>De vorige keer heb ik niet de moeite gedaan om Belize te bezoeken, een ietwat duurder land en ik zou mijn 4 maanden meer dan nodig hebben om tot in Colombia te geraken. Dit keer was het anders, Belize zou het volgende land op het lijstje moeten worden, ik zou deze keer me vooral op de atlantische kant van centraal amerika richten in plaats van de Pacifische. Eigenlijk geen idee wat Belize zou zijn, ik wist enkel dat het er niet goedkoop zou zijn. Dat bleek ook snel. Na enkele kilometer was ik aan de bushalte om verder door te reizen naar San Ignacio, 3 dollar, niet goedkoop voor die kleine afstand. Maar ook hier zijn de mensen behoorlijk sociaal en vriendelijk, dus ik geraakte snel aan de praat met ne kerel die me suggereerde dat liften perfect te doen was in dit deel van de wereld. De tip, wacht aan de hoge verkeersdrempels die hier her en der staan. En het lukte, ik stond er samen met enkele anderen maar ik werd meegenomen door een Brit die er zijn zaak had, met toeristen. Hij maakte me wat wegwijs en zette me niet zo heel ver van San Ignacio terug af waar een ander mij meenam. Die kerel, ne toffe gast, bracht me ineens naar mijn camping waar ik snel doorkreeg dat het er inderdaad niet goedkoop zou zijn, 7.5 dollar voor een eigen tent te zetten. Tja, het blijft veel goedkoper dan er een hotelkamer te boeken. En prima, ik kon er tenminste mijn tent zetten en even tot rust komen na al mijn gebus, van Guatemala city doorheen heel Guatemala tot de eerste stop in Belize.	</p>

		<p>San Ignacio was een beetje de toeristen trekpleister van Belize. Eigenlijk was het een dorp langs een rivier met een toeristenstraat en voor de rest niet veel. Toegegeven, je kan er enkele uitstappen doen, bijvoorbeeld naar een of ander grottensysteem met daar ergens een mummy in, heel erg populair, maar het kwam met een prijskaartje. Aangezien de meeste het tof vonden, maar dan vooral vanwege het grotten aspect was ik niet geneigd er veel geld voor te geven, dus daar heb ik voor gepast. Het nadeel was snel duidelijk, er was misschien wel het een en ander te doen maar om het zelfstandig te doen, dat lag vanwege het gebrek aan openbaar vervoer duidelijk heel wat moeilijker. Het bleek zelfs voor eten een beetje moeilijk op een zondag. Toch altijd verrassend als je een local vraagt naar eten en het enige dat die kan suggereren is de chinees, tenzij in china natuurlijk. Er zijn wel andere zaken, vooral het eten wat je ook in Guatemala vindt, maar dat is hier eigenlijk duurder dan chinees en eigenlijk lang zo lekker niet. Op een zondag is daarenboven buiten de groenten en fruitmarkt bijna alles gesloten, ok, tenzij je iets wil gaan eten of drinken in de toeristen straat. Misschien was het er dus al bij al wel een beetje saai, enkel de rust. </p>
		
		
		<p>Aangezien ik hier in San Ignacio zeker was van relatief goedkope slaapgelegenheid heb ik het mijn basis gemaakt. Maandag ben ik in alle vroegte naar Belize City gereisd, de vroegere hoofdstad en misschien wel enige echte stad van het land. Het heeft er een beetje een kwalijke reputatie maar ik denk dat dit in het belangrijkste deel van de stad voor toeristen vandaag overdag niet zo een probleem meer is. Het was aangenaam ook nog eens in een stad rond te hangen, al was het een stad die niet onmiddellijk uitblinkt van de attracties en diversiteit. Ik ben een langs de kathedraal gewandeld, en langs de pier waar de boten aanmeren, en zomaar wat rond. Veel meer dan een paar uur moet je er niet zijn om een goeie indruk te krijgen van wat er beweegt, lijkt me. Wat me opviel is dat er niemand alcohol dronk op straat, het viel mij op omdat ik zelf wel een pint zou zien zitten, het was bakke heet. Soms zag je wel iemand aan een winkeltje staan, zo een raam in de muur soort winkel, met een biertje, maar dat werd dan telkens na elke slok naar binnen doorgegeven, duidelijk niet iets dat mocht. Na heel wat wandelen in de hitte was ik dan ook content dat ik een winkeltje tegenkwam waar je effectief binnen kon zitten, en een fles bier drinken. Uiteraard uitgebaat door een chinees, dat is hier bijna een constante. Winkels en restaurants zijn hier veelal chinees. Voor mij was het vooral nog effe rusten in de schaduw vooraleer terug te keren naar San Ignacio.</p>
		
		<p>Iets wat opvalt in Belize, het vroegere Britisch Colombia, naast het feit dat er Engels gesproken word, is dat het een van die landen is waar alles zo klein lijkt. Belize City was de hoofdstad, en het is een stad, maar zeker geen grote stad, je bent er snel buiten. De eigenlijke hoofdstad kan je eigenlijk nog niet eens een stad noemen, dat is behoorlijk surrealistisch, Belmopan is misschien dan ook wel mislukt als hoofdstad. Het lag op mijn weg terug naar San Ignacio en is eigenlijk een soort verkeershub naar alle richtingen. Maar het was vooral niks meer, een busstation en daarrond een paar overheidsgebouwen en verder enkele huizen, je zou er nog niet eens een dorp in zien, ik heb er wat rondgewandeld maar er is daar dus echt niks. Het busstation met daar een caf√© naast, en een marktje waar ik een burrito heb gegeten, dat was echt de sensatie van de hoofdstad, behoorlijk surrealistisch zoals ik al zei. Maar goed, het is en blijft althans officieel een hoofdstad en het lag op mijn weg naar mijn tent. Iets later, terug in San Ignacio, heb ik nog wat gepolst naar mijn mogelijkheden om toch iets te doen de dag erna. Voor de rest was het uiteraard een rustige avond, veel is er niet te doen. Er waren ondertussen een aantal heel jonge toeristen bijgekomen die er ook kookten, dus toch wel wat extra drukte, maar daar heb je als ouwe pee niet echt veel aan. </p>
		
		<p>De ochtend erop ben ik dan maar naar Mountain Pine Ridge getrokken. Uiteraard weer heel erg goed voorbereid, de bus op naar San Antonio en dan verder wandelen. Nog al een geluk dat er bij mij iemand op de bus zat die dezelfde weg uit moest, hij wist me het een en ander te vertellen. En we zijn dan toch ook nog in een winkeltje geraakt zodanig dat ik het nodige proviand kon opslagen. Ik wist niet waar ik die avond ging slapen en hoe lang ik daar zou zijn, dus het extra proviand was misschien wel een goed idee. Nog een paar kilometer verder en ik was aan de ingang. Net na mijn gesprekje met de wachter van dienst, die me inlichtte over alles was ik moest weten, kwam er een Pools koppel langs met de auto, sjans, zij zouden me meenemen voor een stuk van de weg. Er was een grot, een set van watervalletjes, en diep in het bos ook een Maya site. Ik wou niet teveel vragen van mijn chauffeurs, twee toffe polen van bijna mijn leeftijd, dus ik ben niet meegegaan naar de Maya site, Caracol, dat was ongetwijfeld de verkeerde keuze, dat bleek duidelijk achteraf, maar goed, soms maak je inschattingen die beter anders hadden kunnen zijn, dit was er zo een. Ze zette mij aan nabij de grot, dat was ok, maar niks speciaals, en vandaar ben ik dan terug beginnen wandelen naar waar ik van kwam. Eigenlijk was het behoorlijk saai, ik had er in ieder geval meer van verwacht, maar goed, het was iets te doen en ik vind het wel plezant zo alleen in de natuur. Andere liften vond ik niet, er waren er niet veel en de toeristen achter het stuur zagen iemand extra duidelijk niet zitten. Aan de waterval zag ik nog een aantal andere toeristen, het was een aangenaam plaastje, best wel de moeite als je dan toch hier in de buurt bent. Ik heb er in liggen weken, aangenaam, uiteindelijk helemaal alleen in de natuur. Maar vanwege de lift in het begin was het mogelijk om terug naar San Ingacio te gaan, en dat bleek zeker als ik mijn Poolse vrienden terug tegenkwam, zij kwamen van Caracol en het bleek de moeite, tja, ik ben er mee op de camping geraakt, klaar voor een laatste avond, vanaf dan zou ik elders mijn avonden moeten doorbrengen. </p>
		
		<p>Wat ik aan informatie vond over Belize had me niet onmiddellijk een duidelijk idee gegeven over wat ik er nu wou doen. Helemaal naar het noorden, dat ging er dus niet van komen. Ik had er lang over nagedacht, de Cayes zijn het meest voor de hand liggend om naartoe te gaan maar ik zag het niet zo zitten omdat het strand ging zijn en niet goedkoop. Voor de rest waren er nog een paar dingen in het noorden, ik had er misschien moeten naartoe gaan maar ik moest er niet langs en niks dat me echt aansprak. Dus, dat wilde zeggen dat ik zuidwaarts zou gaan, of toch, zuid-westwaarts. Met de bus was het eerst naar Dandriga, ik dacht er nog effe over om daar te blijven maar het was een goeie zaak dat ik dat niet deed, het stadje leek me alles behalve interessant. Het zou daarentegen Hopkins worden, een erg toeristische trekpleister als ik de mensen hier moet geloven, al zou dat simpelweg vanwege het strand zijn, op zich niet onmiddellijk een hoogtepunt denk ik dan. Er geraken was niet helemaal voor de hand liggend, de hoofdweg is toch wel een tiental kilometer van het dorpje, dus dat werd liften, iets wat ik nog wel een paar keer zou doen. Het lukte wel, dat is zo in plaatsen waar er niet zoveel openbaar vervoer is, daar is het doorgaans gemakkelijker liften, al moet je er soms ook wel voor betalen maar blijkbaar hier niet.</p>
		
		<p>Ik heb mijn rugzak afgezet in de camping, het zou er maar 5 euro zijn, en met nog een namiddag die ik niet vast wou zitten in een of ander stranddorp had ik besloten om verder zuidwaarts te liften, naar Placencia. Placencia stond aangeraden enkele gidsen, een erg toeristisch stukje Belize, waar ondertussen heel wat rijke buitenlanders hun verblijf hebben, met uiteraard daarbij ook heel wat comfort zoals winkels, cafes, hotels, autoverhuur en wat nog. Ik had op voorhand al mijn twijfels of het wel iets voor mij ging zijn, wellicht niet, maar zo heel ver lag het niet van Hopkins en als alles meezat met liften zou het gewoon effe op en neer zijn. Ik had vrijwel onmiddellijk een lift met een paar gasten die ergens gingen werken, maar daar was ik nog maar een derde van de weg. Toen duurde het wat langer, tot ik sjans had met een truck chauffeur. Maar ook nu moest ik van de hoofdweg nog heel wat kilometers verder liften, dus ik was content dat ik daar door ne local helemaal tot op het einde werd gebracht. Je krijgt er dan onmiddellijk wat uitleg bij over hoe het daar allemaal is veranderd over de jaren, interessant. Het dorpje was wel de moeite, toch voor de drie uur dat ik er was, eigenlijk gewoon een plaats met veel toeristen, en een strand. Het was er moeilijk om iets simpel te vinden om te eten, iets goedkoop en lokaal, overal restaurants. Goed dat ik daar niet naartoe was om te overnachten, gewoon wat ronddwalen. Toch wel eigen aan de streek hier, alles in vrij mini, en je bent er dan ook vrij snel door, tenzij je misschien zoals heel wat toeristen in de bar hangt ergens in de namiddag. Ook een meevaller was dat er wel degelijk nog een bus zou zijn die zelfs rechtstreeks naar Hopkins zou rijden, rond een uur of 5, dus geen noodzaak om nog eens te gaan zitten liften die laatste 10 kilometer.</p>
		
		<p>Mijn camping was misschien wel een tikkeltje vreemd, een madam op leeftijd met hare lokale zwarte ietwat jonge alcoholist lover boy. Ik weet niet of ik alles helemaal zou moeten geloven, van wat zei me vertelde. Ze woonde er duidelijk al lang, sinds 2001, en had blijkbaar al wel wat ervaring met de mensen daar, maar ook met politie en politici. Dat de politici hier niet allemaal even eerlijk waren was me al wel duidelijk gemaakt, maar zij hier had er nog wel wat andere verhalen over, inclusief over verdwijningen van mensen. Misschien dat ze mij ook wel eens zou zien zitten, die indruk had ik, maar 20 jaar ouder, hmm... ik denk het niet. Laat ze maar verder kibbelen met hare zwarte lover boy, ik hoorde ze zeggen dat hij voor haar part zijn boeltje kon pakken. Voor de rest was er niet zo veel te beleven, toch niet dat ik van op de hoogte was. Blijkbaar was er nochtans die nacht heel wat commotie, althans, dat moet ik van haar dan toch geloven. Blijkbaar was er een overval geweest op onze hostel, twee mannen waren een bungalow binnengedrongen en hadden de laptop en smartphone en zo van nen toerist afgenomen, onder bedreiging. De politie was snachts ook langsgekomen, daar heb ik allemaal niks van gehoord, dus ofwel slaap ik vast ofwel is er iets of wat overdreven aan het verhaal, maar goed, ik was moe dus sluit ik niet uit dat ik daardoor slaap. En ze wist me ook te vertellen van de software tegen diefstal die op die kerel zijn laptop stond, dus waarschijnlijk zal er wel iets van aan zijn. Ik denk niet dat ze mij zo gaan overvallen, mijne phablet van 100 euro is ongetwijfeld het risico niet waard.</p>
		
		<p>Bij het ontwaken heb ik mijn spullen bijeen genomen, tijd om een wandeling te gaan doen in het natuurpark niet zo heel ver van Hopkins, Cockscomb Basin Forest Reserve. Ik was er de dag ervoor al gepasseerd, men had mij al afgezet bij de ingang vanwaar ik dan ben verder gelift. Nu opnieuw liften naar die zelfde ingang en dan reste er mij nog een fikse wandeling van een 10tal kilometer. Gelukkig voor mij duurde het maar een klein half uurtje vooraleer ik werd opgepikt door enkele toeristen, zo kon ik mijn energie sparen voor de wandelingen in het park. Blijkbaar was het er dubbel zo duur om er te slapen dan op mijn camping in Hopkins, dus parkeerde ik er voorlopig mijn rugzak met de bedoeling op tijd terug te keren naar Hopkins. De wandeling waren er wel aangenaam, ik heb ze bijna allemaal kunnen doen, eentje naar een watervalletje, eentje de berg op en eentje dat gewoon langs een riviertje ging. De natuur was er eigenlijk behoorlijk mooi, maar van dieren heb ik niet echt iets gezien, zeker niet de jaguars die daar blijkbaar vrij veel voorkomen. Nu ja, ik was al content met de prachtige stukjes natuur. De andere gasten kwamen vooral om te gaan tuben, in een binnenband de rivier afdrijven, daar geef ik mijn geld niet aan. Ik heb ze wel zien voorbijdrijven, dus ik kan me wel iets voorstellen van wat zij te zien hebben gekregen, maar ik heb het wandelend gedaan. Na mijn wandelingen, toch wel een uur of 5, ben ik dan terug gewandeld naar de hoofdweg. Dit keer duurde het iets langer vooraleer ik werd opgepikt, nu door de rangers zelf, maar goed, dankzij mijn wandeling en een paar vogelspotters heb ik dan toch nog een paar interessante vogels en nesten gezien, dus het is niet dat er geen beestjes zaten. Daarna, terug op de baan, terugliften naar Hopkins om opnieuw mijn tent op te zetten. Sjans, een toeriste heeft me helemaal tot daar gebracht.	</p>
		
		<p>Het zat er weer bijna op, vijf nachten waren gepasseerd en ik was klaar om stilaan richting grens te gaan. Dat kon via de noordgrens, maar volgens de grenswachters ook via de zuidgrens, via de boot of via land. Dat laatste ging ik proberen. Eerst naar de hoofdbaan gelift en vandaar waren er bussen naar het zuiden, een plaatsje dat Dump noemde op de map. Tja, ik stond er met enkele anderen te wachten op een bus. Ze suggereerde me dat ik misschien in de problemen zou komen omdat er die dag geen grenswacht zou zijn, maar het was vrijdag en volgens hen zou er op zaterdag wel een zijn. Geen idee, maar ik maakte me wel een beetje zorgen over wat er ging gebeuren. Een dag wachten is nu wel geen ramp, maar ik zou het niet tof vinden om weer helemaal de weg terug te nemen naar het noorden. Er gewoon voor gaan dan maar. De kerel van de bus vroeg 5 belize dollar, daar ben ik tegenin gegaan, dat leek me veel. Voor de eerste keer die reis dat ik weet dat ze probeerden te bedotten. Uiteindelijk moest ik 3 belize dollar betalen, ik weet niet of dat juist was maar het is duidelijk dat dus 5 te veel was. Bij de grenswacht van Belize werd ik uitgecheckt. Hij wou niet antwoorden of ik grenswachten van Guatemala zou vinden, mijn risico zei hij, vreemd. Ik moest ook niet betalen, normaal is er een exit tax van 20 of 40 dollar, dat is wat onduidelijk. Hij gaf aan dat ik nog zou worden uitgestempeld door de politie, maar die politie heb ik niet meer gezien. Dit was zondermeer de meest vreemde grensovergang die ik ooit meemaakte, en ik heb er toch al wel een aantal meegemaakt, ook vreemde, maar dit ? Plots laten de medepassagiers me weten dat ik hen moet volgen en we wandelen langs een klein paadje door het bos, door een tuin. Nu begrijp ik dus ook dat op Google maps hier geen weg staat aangegeven aan deze grensovergang in Jalacte, er is geen weg. Ik stond ineens in Guatemala, zonder stempels. Vreemd. Zeer vreemd.	</p>
		
		<p>Het zat er dus nu helemaal op, tenzij ik ergens nog zou worden teruggestuurd. Belize was een beetje een vreemde ervaring, hetzelfde maar dan toch helemaal anders dan Guatemala. Het had iets van een miniatuurland, eigenlijk toch wel ietwat geordend, gestructureerd, met bussen die niet overvol zaten, en uren waarop je de bus kon nemen, met een stad en voor de rest eigenlijk niet meer dan wat dorpen. Het was er niet goedkoop en men sprak er Engels, of toch Creool, een mix met Engels, ... en ook Spaans, want ook hier wonen toch heel wat Spaanstaligen, autochtonen en immigranten van nabij gelegen landen. Chinees was er het meest voor de hand liggende eten, eigenlijk was er niet echt iets van cultuur. Heel veel mensen waren zwart, afstammelingen blijkbaar van gestrande slaven, Garifunas. Het land ademde voor mijn part een soort van relaxte saaiheid. Dat is althans voor de plaatsen die ik bezocht, heel veel van het land ziet geen mens, er zijn maar een paar geasfalteerde wegen, en meer moet dat niet zijn, zoveel mensen wonen er niet. 	</p>
		
		<p>W.		</p>

	</div>

</div>

<br><br>

</body>
</html>

