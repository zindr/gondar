<!DOCTYPE html>
<html lang="en">

<head>
<link type "text/css" href="../cyborg/bootstrap.css" rel="stylesheet">
<link type "text/css" href="../cyborg/modify.css" rel="stylesheet">
<link type "text/css" href="../cyborg/font-awesome.min.css" rel="stylesheet">
<link rel="shortcut icon" href="../img/$favicon.ico" type="image/x-icon" />

<title>2017: Central America again</title>

</head>

<body>

<div class="container">

	<div class="col-md-9">
	<br/>
	<br/>

		<p>El Salvador, het laatste land in het rijtje vooraleer via Guatemala terug te keren. De timing zit nog behoorlijk goed, meestal is dat zo. Waar ik die avond ging geraken dat was nog onduidelijk aan de grens. Ik was er al geweest, aan die grens, maar ik herinner mij er niks van. Dat de mensen er vriendelijk waren, dat was ook snel duidelijk. Als je ietwat aan informatie vraagt doen ze hier echt wel al het mogelijke, zoals de buschauffeur nog even gaan uitleggen wat ik wil. Of dat die vriendelijkheid mij die avond ging brengen waar ik wilde zijn, in het westen van het land, daar vreesde ik voor, al veel te veel tijd was verloren gegaan met de bus. Het werd eigenlijk onderweg duidelijk dat ik de keuze ging hebben, ofwel stoppen in San Miguel, ofwel doorreizen naar San Salvador en daar dan savonds aankomen. Dat savonds aankomen in San Salvador, dat heeft wel een beetje de nadelen die je hier overal hebt in de grote steden, het is hier niet overal even veilig. Als je niks inzit met taxis nemen, dan hoeft dat geen probleem te zijn, maar als je jezelf beperkt tot bussen dan wordt een aankomst laat op de avond toch wel risicovol. Ook de vriendelijke dames op de bus lieten me horen dat ze vonden dat ik best in San Miguel zou blijven, ondanks dat er nog een bus was die op vertrekken stond. Nu, als ook de locals spontaan zich ontfermen over mij om mij toch te wijzen op mogelijke problemen, dan kan je dat niet zomaar negeren. En wat bleek, vlak bij de bushalte was nog een betaalbaar hotel, 8 euro, proper en met wifi, dus waarom niet. Het was de goeie keuze.
		</p>
		
		<p>San Miguel is uiteraard geen toeristen hoogtepunt, voor diegene die in El Salvador reizen is het doorgaans een transport hub in de vier windrichtingen. Ik was er vele jaren voordien op mijn weg naar El Mozote en dan terug om naar de grens te gaan. Het was nog vrij vroeg en ik ben dan wat gaan wandelen, een bevestiging dat er niet zo veel te zien was, een beetje de typische sfeer die je verwacht in dit deel van de wereld, met een aangenaam maar misschien ook ietwat saai marktplein aan een grote kerk of kathedraal. Voor de rest een markt, uiteraard, niks bijzonders, veel verkeer, ook hier slibt alles dicht en de uitlaatgassen zijn niet te harden. Al de oude autos, bij ons gaan ze naar Afrika, hier komt het van de Verenigde Staten, zij verpesten dan bij ons de lucht niet, dat doen ze dus elders. Als er niet veel te doen is, dan maar iets eten en extra tijd nemen om me te wassen en wat te internetten. De ochtend erna was het weer de bus in, richting San Salvador en vandaar verder Naar Santa Ana. Bussen zijn hier wel goedkoop, gesubsidieerd, minder dan een euro per uur terwijl je niet als sardientjes geplet zit. Het is ook niet zo een groot land, op een dag ben je er helemaal door als je wil, en eigenlijk is ook zeker ook niet het meest dramatische land, weinig bos want dat is weggekapt, vrij dicht bevolkt dus overal mensen en autos. 
		</p>
		
		<p>Als je reist, dan ontmoet je heel wat mensen. Ze zijn hier vriendelijk, dat schreef ik al, maar soms is het interessanter dan dat. Nu kwam er in de bus iemand naast me zitten, een 17-jarige kereltje uit Tegucigalpa en op weg naar Mexico om er de grens met de VS over te steken. Het zag er volgens hem uitzichtloos uit in zijn eigen land, veel vrienden van hem op het slechte pad en hij wilde het er op wagen om een beter leven te gaan zoeken. Je ziet van die dingen op tv, de vluchtelingencrisis, en soms sta je er plots dichtbij. Ik heb in andere landen ook wel eens met vluchtelingen op weg gesproken, in Afrika, en nu dus ook hier. De busrit duurde lang genoeg om het over alles te hebben, over de risicos die hij nam, het leven dat hij achterliet, de toekomst die hij hoopte te hebben. Ik kon niet anders dan in mijn binnenste vermoeden dat ze er niet goed opstaan, auto onderdelen verkopen is niet iets wat je gemakkelijk doet op straat en onderweg in steden en landen die je niet kent, voor de rest hadden ze geen plan. Uiteraard was het geld ook beperkt, ze logen tegen de conducteur dat zijn broer zou betalen eens ze in San Salvador zouden arriveren, dus voor de rit betaalden ze niet. Voor de lokale bus in San Salvador vroegen ze om achterin op te stappen, dat mocht, dat wil dus zeggen dat ze gratis mee mochten want als je via de voordeur binnengaat moet je langs een metalen arm en dan wordt je geteld, dan moet de chauffeur je ook een rit aanrekenen. Ik vond ze wel vlot en hoop dat ze het halen, maar het zal niet simpel zijn. In het busstation waar ik mijn bus naar Santa Ana nam, daar lukte het hun niet om op te stappen, ze zullen wel een andere weg gevonden hebben, maar de weg is nog heel lang. En zelfs als je dan al in de VS zou geraken, dan zijn er ongetwijfeld nog heel wat problemen. Wat me ook opviel in het gesprek was hoe gelovig ze zijn, eigenlijk kan je niet anders dan heel wat mensen hier in deze regio bestempelen als fundamentalisten, mensen die letterlijk geloven dat God de wereld in 7 dagen schiep. Hij probeerde mij te overtuigen, maar ik zag hem bedenkelijk kijken toen hij van een volbloed atheïst zoals mezelf hoorde dat ik katholiek was opgevoed en dus eigenlijk best wel wist wat er allemaal in de bijbel stond. Dit soort gesprekken zouden heel wat Vlamingen eens moeten hebben, ze zouden wat minder snel geneigd zijn om de moslims te veel fundamentalisme te verwijten.
		</p>
		
		<p>Voor een standaard toerist zoals mezelf is het reizen veel simpeler dan voor de twee avonturiers op weg naar de VS. Bus in en bus uit, en in de namiddag sta je in Santa Ana, een stadje waar ik ooit al eerder passeerde, niet de meest veilige regio zoals zoveel regios in dit deel van de wereld, maar met een prachtig centrum. Voor mij was het een goeie basis om nog een paar dagen te rond te hangen, met mogelijk uitstapje naar de nabij gelegen vulkaan en meer. Nu ja, eerlijk gezegd, ook hier ben je snel door, al zijn heel wat huizen behoorlijk mooi, met aangename straatjes. Ik ben naar het nationaal park Cerro Verde gelift. Dat liften was noodzakelijk want het was nu volop Semana Santa, dat wil zeggen dat het openbaar vervoer nagenoeg stilgevallen was. Dat liften ging eigenlijk behoorlijk vlot, eerst langs El Congo, iets eten, en dan verder. Storend is wel dat je dan door een vriendelijke kerel wordt meegenomen die dan halfweg in het bos zijn vuilnis dumpt, het blijft moeilijk om dat te zien en te slikken, maar de wereld veranderen zal ik hier niet doen. Een aantal autos passeerde me maar ik ben toch mee de berg opgeraakt waar ik dan de keuze had tussen een aantal wandelingen op de vulkanen. Ik had er echt wel meer van verwacht, al had ik de goedkopere en minder mooie van de twee vulkanen gekozen, toch vond ik het maar matig, als je gezien hebt wat ik gezien heb dan denk ik niet dat je in normale omstandigheden een halve dag wil verspelen aan een wandeling zoals de deze, een steile en ietwat saaie wandeling tot de top waar ook niet echt veel te zien was. De andere vulkaan had een meer, maar tja, om nu 7 dollar meer te betalen om ook nog een beetje water te zien staan, dat heb ik ook al wel gezien, ik heb al in meerdere vulkaan meren gezwommen. In mijn geval, ik moest iets doen. Had het niks gekost en had ik er onafhankelijk wat kunnen rondhangen dan had ik dat zeker gedaan, maar overal had je een gids voor nodig dus ben ik er vrij snel vertrokken.  
		</p>
		
		<p>Veel op café ga ik niet als ik op reis ben, iets meer als het bier nogal goedkoop is maar dan meestal ook gewoon in de vroege vooravond want ik ga doorgaans vroeg slapen. Maar hier was ik dan toch een café binnengesukkeld, niet ver van mijn hostel en toch wel een beetje uit het centrum. Het had wifi en de muziek stond niet overdreven hard. Het had echt iets van een stamcafé, de café in de buurt waar iedereen elkaar kent. Nog voor ik mijn liter bier op had stond er al een nieuwe fles bier voor me. De locals vonden het duidelijk prima dat er een toerist binnenkwam. Het was wel aangenaam, die kerels, en ook de kerel achter den toog. Ze hebben zelfs efkes, heel efkes, plastikman opgezet, gewoon om eens te horen wat ik normaal opzet, maar lang heeft het niet geduurd en dat is maar normaal ook. Maar het getuigt van de sfeer. Ik mocht er niet te lang zitten of ik zou helemaal dronken geweest zijn, toen ik twee uur later de zaak verliet en op mijn hostel aankwam ging bij mij, eens op mijn bed, het licht snel uit. Na mijn wandeling op de vulkaan dacht ik gewoon in de namiddag efkes een frisse fles te gaan drinken, efkes. Nu, datzelfde café, het was open, andere mensen, en voor dat ik er erg in had stond er een tweede fles voor mijn neus, nog ne liter bier. Zo kom je in de situatie dat je over vaginas en penissen in je beste spaans aan het zeveren bent terwijl je 3 liter bier binnenwerkt op een paar uur, met enkele tequilas erbovenop. Het was duidelijk dat ook die avond niet overdreven lang mocht blijven zitten of ik was bezopen de weg opgemoeten. De patron trakteerde op avocados, aangenaam, het deed deugd. Als je voor de rest toch niks te doen hebt, het kon niet beter lopen.</p>
		
		<p>Er was nog een laatste bestemming in El Salvador, Parque Impossible. De naam doet het ergst vermoeden zou je zeggen. Wat al wel duidelijk was als je internet mocht geloven is dat het niet simpel was om er te geraken. Eigenlijk heb je een auto nodig, of je kon met een tour gaan vanuit Tacuiba. Nu, het was Semana Santa en veel locals waren op pad dus heb ik erop gegokt dat ik er met liften ook zou geraken. En uiteindelijk, dat bleek later, het was in principe doenbaar om de hele weg te wandelen, al was dat een lange en behoorlijk zware weg. Nee, ik met de bus naar Cara Sucia, wat proviand kopen, en dan een beetje terug liften naar de afslag richting het nationaal park. Het duurde maar een paar kilometer vooraleer er een pick-up voorbij kwam, en die nam me dan ook onmiddellijk mee in de laadbak. Dat was op zich een succes want de weg was behoorlijk steil, en moeilijk begaanbaar met al die stenen. Het verbaasde me eigenlijk dat er blijkbaar ook bussen oprijden, ik zou verwacht hebben dat enkel 4x4 de weg zouden opkunnen, maar dat bleek niet zo, er stonden aan het einde van de rit ook kleinere autos. En zo was ik er geraakt, aan de receptie van het Parque National Impossible. En nu bleek het ook nog eens zo dat een gids niet noodzakelijk was, de wegen waren er eigenlijk niet zo moeilijk. Op internet was nochtans duidelijk te lezen dat het bijna onmogelijk was om er zonder eigen vervoer te geraken en dat je dan ook alles met gids moest doen, niks van dit allen. Er was wel wat volk, maar ik zou de enige zijn die er zou kamperen, en dat was gratis. Ook hier bleek nog eens dat locals niet echt geïnteresseerd zijn in de natuur, iedereen gaat onmiddellijk naar de rivier waar ze kunnen zwemmen, en dat is het dan. Ik daarentegen ben ook in de andere delen gaan wandelen, savonds naar de rivier, een ander stukje rivier waar er niemand was, en de dag erop smorgens naar de bergkam. Ik ben efkes gaan zwemmen nadat de rest was verdwenen, ik had geen zwemgerief bij dus kon dat niet als de rest er nog rondhing. Misschien had ik ook hier van dit park iets meer verwacht, beestjes zag ik er niet echt, maar op zich was het best wel OK. Vooral het stukje dat je over de bergkam wandelt, dat had wel iets, maar met het vooruitzicht van nog een grensovergang en niet te weten waar ik die avond nog zou belanden wou ik er ook niet te lang rondhangen. Ik moest ook nog een hele afstand wandelen naar de hoofdweg, sjans dat ik halfweg werd opgepikt.</p>
		
		<p>Eens op de hoofdweg is het weer simpel, gewoon op de bus wachten, naar de grens die niet ver weg was, en het zou er weer opzitten, het einde van El Salvador. Ik was er wel graag, dat was ook zo, vele jaren geleden. Toen was ik vooral gecharmeerd door de toeristendiensten die ongelooflijk vriendelijk en behulpzaam waren, nu was het mijn café ervaring, en de mensen die ik op de bus ontmoette. Maar, het moet ook gezegd, heel veel dat je niet kan missen is er in dit land niet. De vulkanen zijn minder spectaculair dan in de buurlanden, ook de jungle was zeker niet spectaculairder dan elders. Tja, het is duidelijk Costa Rica niet. Maar, de algemene sfeer van hier te zijn die is wel veel veel aangenamer dan Costa Rica. Het liften heeft ook wel bijgedragen aan het goeie gevoel dat ik overhield aan dit land, een good-feel land dat terecht niet op de toeristenradar ligt. Misschien had ik als laatste wapenfeit nog naar de kust moeten doorreizen, maar dat heb ik niet gedaan, ik ben de grens overgestoken. </p>


		<p>W.		</p>

	</div>

</div>

<br><br>

</body>
</html>

